రోమహర్షణుడను సూతుని మునులు ప్రశ్నించుట:
ధర్మక్షేత్రము, గంగాయమునా సంగమ స్థానము, బ్రహ్మాలోక మార్గము, పుణ్యప్రదము ఐన ప్రయాగ క్షేత్రంలో జితేంద్రియులు, సత్యవ్రతులు, తేజశ్శాలురు, మహాత్ములు ఐన మునులు మహా సత్రయాగాన్ని అనుష్టిస్తున్నారు. ఆ వార్త విన్న వ్యాస శిష్యుడు, మహాముని, నిఖిల పురాణ వ్యాఖ్యానవైఖరీ సమేతుడైన సూతుడు మునిర్దర్శన కాంక్షాతత్పరుడై విచ్చేశాడు. అలా వచ్చిన సూత మహామునిని చూచి మునులందరూ హరోన్మీలిత సుప్రసన్న మనస్కులై ఆయనను యథావిధిగా పూజించి, వినయంగా దోసిలొగ్గి స్తుతించి ఇలా అభ్యర్థించారు. "ఓ రోమహర్షణా! నీవు సర్వజ్ఞుడవు! నీవు భాగ్యవంతుడవు! రత్నగర్భ ఐన వసుంధర ఇచ్చే అన్ని సంపదల కంటే విద్యా సంపద పరమోత్కృష్టమైనది... అనిగదా పెద్దల సూక్తి, వేద హృదయాన్ని విప్పిచెప్పే పురాణ విద్యను నువ్వు వ్యాస భగవానుని సన్నిధిలో నిర్విశేషంగా గ్రహించావు. సారభూతమైన రత్నాలకు సముద్రుడు స్థానమైనట్లుగా అద్భుతుడైన పరమాత్మ యొక్క ఆశ్చర్యగాధలను వివరించి చెప్పిన పురాణ వాఙ్మయానికి నీవు ఆశ్రయభూతుడవయ్యావు.
ఓ సూత మహామునీ! నీవు త్రికాలజ్ఞుడవు. నీకు విదితం కాని వస్తువు ముల్లోకాలలోను లేదు. నీ రాక మాకు శారద పూర్ణిమా విమల చారుతరోజ్వల చంద్రజ్యోత్స్నలా ఆహ్లాదాన్నిస్తోంది. కోరకుండ వరాన్నిచ్చే దైవసముడవు నీవు. నీ ఆగమనం మాకు అదృష్టపు పంట. పండిన పంట ఫలాన్ని దక్కించుకోని అవివేకి లోకంలో ఉంటాడా? నీవు మాకేదో శ్రేయస్సును అనుగ్రహించు. నీరాక వృథా కారాదు. తత్త్వాన్ని గూర్చి, మానవులకు శుభా శుభాలనిచ్చే విధినిషేధ రూపమైన కర్మలను గూర్చి, గతంలో చాలా విని ఉన్నాం. ఐనా తృప్తి లేదు. ఇంకా వినాలనే కోరిక మిక్కుటంగా ఉంది. పరమేశ్వరుని యందు నిశ్చలమైన బుద్ధిగల ఓ సూతమునీ! నీ నుండి మేమొక విషయాన్ని తెలుసుకోవాలనే కుతూహలాన్ని కలిగి ఉన్నాం. అది రహస్యమే కావచ్చు. మాయందు అనుగ్రహంతో చెప్పు. అదేమిటంటే: రాబోయే కలియుగంలో మానవులందరు దురాచార వర్తనులు, సత్యవాక్య పరాఙ్ముఖులు అవుతారని విన్నాం. అట్టి భయంకరము, పాప భూయిష్టము ఐన కలిలో శీఘ్రంగా పాపాలను తొలగించుకొనే తేలికైన ఉపాయమేది? కలిలో మనుష్యుల ప్రవర్తన ఎలా ఉంటుంది? దానికి తగినట్లుగానే ప్రకృతి ఎలా ఉంటుంది? కేవలం భగవంతుడున్నాడు అనే ఆస్తిక్య
బుద్ధి ఉంటే సరిపోదు గదా! పరమేశ్వరుని స్వరూప, స్వభావాదులెట్టివి? ఆయన తత్త్వ మెట్టిది? మోక్షం అంటే ఏమిటి? దాన్నెలా పొందాలి? ఆయన సగుణుడా లేక నిర్గుణుడా?".

ఋషుల ప్రశ్నలకు సూతుని సమాధానం:
ఈ విధంగా ఎంతో జిజ్ఞాసతో, ఆర్తితో ప్రశ్నించిన మునులను పరికించి పరమ దయాళువైన సూతుడిలా సమాధానం చెప్ప సాగాడు. “ఓ సత్యవ్రతులైన మునులారా! మీరడిగిన ప్రశ్నలు చాలా జటిలమైనవి. వాటికి సమాధానాలు చెప్పటం కూడా దుష్కరమే. అంత కంటే కూడా కష్టం అర్థం చేసికొనటం. ఇది గూఢం, భగవత్సంబంధమైనదేదీ వార్తా విశేషం కాకూడదు. ఐనా ఆంతర్యంలోని మీ తపనను గ్రహించి, పరమ కారుణ్య మూర్తియైన మా గురుదేవులు వ్యాస భాగవానుని స్మరించి, ఆయన అనుగ్రహ లేశంతో నేనార్జించిన జ్ఞాన భిక్షను మీ కనుగ్రహిస్తున్నాను. శ్రద్ధా భక్తులతో, శ్రవణపేయంగా వినండి.
ఓ అహింసా మూర్తులారా! మీరన్నట్లు కలియుగం చాలా ఘోరమైనది. కలిలో మానవుల ప్రవర్తన నమ్మశక్యం కానట్లుగా ఉంటుంది. పాప పుణ్య వివక్ష ఉండదు. అందరూ దురాచారులే. సత్యభాషణం అనేది అడుగంటి పోతుంది. ఆత్మస్తుతి - పరనిందతో కాలక్షేపం చేస్తారు. అందరూ దోషైకదృక్కులే. పరస్త్రీ, పరధనాలను పటిక బెల్లపు అచ్చులా చప్పరించేస్తారు. ఎక్కడ చూచినా హింస. ఆత్మదృష్టి లేనివారై, దేహతాదాత్మ్య బుద్ధి కలిగి దాన్ని పెంచి పోషించు కొనటంలోనే ఎక్కువ కాలం వెళ్లబుచ్చుతూ ఉంటారు. తల్లిదండ్రుల పట్ల, గురువుల విషయంలోను, జ్ఞానుల విషయంలోను గౌరవం లేనివారై ఉంటారు. స్త్రీలను భోగ సాధనంగా భావించి కామతంత్ర పరాధీనులై ఉంటారు. స్నేహం విషయంలో కాపట్యాన్ని కలిగి ఉంటారు. విప్రులు వేదాన్ని విక్రయిస్తారు. వారు లోభగ్రస్తులు, ఆశాపాశ బంధితులు అవుతారు. ఆకారణంగా బ్రహ్మానందాన్ని అనుభవించే బ్రాహ్మీభూత స్థితి నుండి చ్యుతులౌతారు. జాతి ధర్మాన్ని, కర్మలను విడిచి వర్ణసంకరం చేస్తారు. అహంకార, మమకారాలకు వశులై ఆత్మజ్ఞాన శూన్యులవుతారు. వారిలో సమత్వబుద్ధి ఉండదు. ఇక శీలమనేది శూన్యం. ఈ విధంగా ధర్మాచరణ విషయంలో ధృవ నక్షత్రంలా నిలబడ వలసిన బ్రాహ్మణుడు పతనం కాగానే మిగతావారందరు ఆమార్గంలోనే భ్రష్టులవుతారు. కలిలో క్షత్రియులలో క్షత్రియత్వం ఉండదు. గో, బ్రాహ్మణ రక్షయందు నిష్ఠ ఉండదు. భోగలాలసత్వం అధికంగా ఉంటుంది. క్రయ, విక్రయాలలో కపటం హెచ్చుగా ఉంటుంది.
మామలను ఆదరించరు. స్త్రీలకు కేశములే అలంకారములు. రత్నాభరణాదులు ఉండవు. స్వేచ్ఛావర్తనాన్ని కలిగి ఉంటారు. అధిక సంతానవతు లవుతారు. ఇక పాలకుల సంగతి : ధనవంతుడే పాలకుడవుతాడు. పన్నులు వసూలు చేయటమే కాని ప్రజల బాగోగులు పట్టించుకోరు. క్రూర స్వభావాన్ని కలిగి ఉంటారు. దొంగలు పాలకు లవుతారు. పంక్తి బాహ్యులైన నటులు గౌరవ భాజను లవుతారు. ప్రజల ధన, మాన, ప్రాణాలకు రక్షణ ఉండదు. దేవాలయ వ్యవస్థ సక్రమంగా నడవదు. జనులందరకు జీవనం కష్టంగా ఉంటుంది.
మానవులకు ప్రకృతి పట్ల పూజ్యభావం ఉండడు. ప్రకృతిని శక్తి స్వరూపంగా యెంచరు. భోగ సాధనంగా భావిస్తారు. ఆకారణంగా ప్రకృతి సహకరించదు. ప్రకృతి-పురుషుల మధ్య సామరస్యం లోపిస్తుంది. సమన్వయం ఉండదు. తత్ఫలితంగా ప్రకృతి విజృంభిస్తుంది. గతి తప్పుతుంది. దానికి సూచనగా భూమి నిస్సార మవుతుంది. రసగంధ ద్రవ్యములు పసను కోల్పోతాయి. పువ్వులలో వాసన ఉండదు. పండ్లలో రసముండదు. సమస్తమైన పదార్థాలు రుచిని కోల్పోతాయి. పాలలో జిడ్డు ఉండదు. ఈ సూచనలు రాబోయే విపత్తుకు సంకేతాలనే విషయాన్ని గ్రహించి పాలకులు - ప్రజలు ధర్మాచరణకు ఉపక్రమించక పోతే ప్రళయం తప్పదు.
నదులలో ఇంత దుర్మార్గ ప్రవర్తనగల పాపపు కలియుగంలో సైతం సులువుగా తరించే ఉపాయం లేదా? అంటే ఉంది. దానికి పెద్ద ప్రయత్నం అక్కర లేదు. ఎందుకంటే అది సిద్ధ వస్తువు కనుక! సాధ్య వస్తువుకు ప్రయత్నం గాని సిద్ధ వస్తువుకు ప్రయత్న మేముంటుంది? చిలుక చెట్టుపై వ్రాలి పండును ఆస్వాదించినంత తేలికైన మార్గం అది. ఆ ఉపాయాన్ని ఉపదేశిస్తున్నాను. "పవిత్రమైన అంతః కరణంతో వినండి". అని ఈ విధంగా సూతుడు చెప్పి మనసులో శంకరుని స్మరించి మునులతో ఇలా అన్నాడు.

శివ పురాణ పరిచయం:
“ఓ తపోధనులారా! ఇంతకు ముందు మీరడిగిన ప్రశ్నలకు, ఇంకా మీ మనస్సులో ఉన్న సందేహాలకు సమాధానంగా “శివమహాపురాణము”ను మీకు పరిచయం చేస్తున్నాను. తార్కిక ప్రధానమైన బుద్ధితో కాకుండా అనుభవప్రధానము, స్పందన శీలము ఐన హృదయంతో, ఆస్తిక్య ప్రధానమైన బుద్ధితో, భక్తి భావంతో, అసూయ లేకుండా ఏకాత్మ భావంతో ఏకాగ్రతతో శ్రవణం చేయండి.
ఈ “శివపురాణం” సకలోపనిషత్సారం. ఇది శ్రేష్ఠమైన పురాణం, సర్వమానవులను ఇహంలో పాపాలనుండి ఉద్ధరించి పరంలో పరమార్ధాన్ని చేరుస్తుంది. ఇది కలికల్మష నాశకం. చతుర్విధ పురుషార్ధ సాధకం. ఇందులో మహా దేవుని కీర్తి స్వచ్ఛమైన శరత్కాల కౌముదిలా విస్తరించి ఉంది. ఈ పురాణాన్ని అధ్యయనం చేసిన మాత్రాన సర్వులు సద్గతిని పొందుతారు.
ఈ శివపురాణం వ్యాప్తిలోకి రానంత వరకు మాత్రమే లోకంలో పాపాలు ప్రబలి ఉంటాయి. ఘోరమైన ప్రకృతి వైపరీత్యాలు సంభవిస్తాయి. ఇది పరిచయం కానంత వరకు మాత్రమే ఇతర శాస్త్రాలు, పురాణాలు పరస్పరాధిక్యతను నిరూపించు కొనటం కోసం తగవులాడు కొంటూ ఉంటాయి. పుణ్యతీర్థములన్నీ ఆహమికతో స్పర్ధ వహించి ఉంటాయి. ఇతర మంత్రాలన్ని తమ ఆధికత్యను చాటు కొనటం కోసం పోటీ పడుతూ ఉంటాయి. ఇతర పీఠాలు, పుణ్యక్షేత్రాలు దేవతలు వేయేల ఏ ఇతర సిద్ధాంతాలైనా సరే వాటి మహిమ ఈ శివపురాణం ప్రకటితం కానంత వరకు మాత్రమే. 
సూర్యోదయానంతరం చీకట్లన్నీ పటాపంచలైనట్లే ఈ శివపురాణ పఠనానంతరం మానవులకు అవిద్య, అజ్ఞానం నశించి కల్మషాలన్నీ హరించుకు పోతాయి. మునులారా! మానవునకు మృత్యుభయాన్ని మించిన భయం లేదు గదా! అట్టి మహా భయంకరమైన మరణభయం కేవలం శివ మహాపురాణ శ్రవణం వల్లనే తొలగి పోతుంది. దీని పఠన, శ్రవణాదుల వల్ల వచ్చే మహాపుణ్య ఫలాన్ని సంపూర్ణంగా ఎవరు వర్ణించ గలరు? అనేక లోకా లోకాలతో, బ్రహ్మాండాలతో నిండియున్న ఈ అనంతమైన సృష్టికి కారణభూతులైన శివ-శక్తుల అనంతత్త్వాన్ని లేశ మాత్రంగా నైనా మనసులో భావిస్తే; ఆ మానవునకు పునర్జన్మ ఎక్కడిది? నిస్సందేహంగా ఆ జీవుడు సాక్షాత్తు శివుడవుతాడు. సాక్షాత్తు మోక్ష లక్ష్మి వచ్చి గుమ్మం ముందు నిరీక్షిస్తుందంటే ఇతరమైన లౌకిక ప్రయోజనాలన్నీ ఇట్టే నెరవేరుతాయి అని వేరే చెప్పాలా?
వేద, శాస్త్రాదులు అధ్యయనం చేస్తే వచ్చే మహాపుణ్యం ఈ పురాణ పఠన, శ్రవణాదుల వల్ల వస్తుంది. తపోధనులైన మునులారా! ఒక్క మాట చెపుతున్నాను. విశ్వాసంతో వినండి. సమస్తమైన వేద, శాస్త్ర, పురాణ, ఇతిహాస, మంత్ర, తంత్ర, జప, తప, ధ్యాన యోగాదుల సారభూతమైన జ్ఞానం ఏదైతే ఉందో ఆ జ్ఞానం యొక్క స్వరూపం ఈ పురాణం. పాల యొక్క సారం వెన్నకదా! అలాటి వెన్నముద్ద ఇది! క్షీర సాగర సారం అమృతం. అట్టి అమృత భాండం ... ఈ పురాణం. 
ఈ పురాణాన్ని గృహంలో భద్ర పరిస్తే చాలు వాడు అమృతుడవుతాడు. ఈ శివ మహా పురాణం లోని ఒక్క శ్లోకాన్ని పఠించినా, కనీసం భక్తితో నమస్కరించినా సర్వ దేవతా పూజాఫలం లభిస్తుంది. ఎవరైతే చతుర్దశి నాడు ఉపవాస ముండి శివ భక్తుల సన్నిధిలో ప్రవచనం చేస్తాడో ఆ ఉత్తమునికి గాయత్రీ మంత్ర పురశ్చరణ ఫలం లభిస్తుంది. రాత్రి జాగరణ చేసి దీనిని పఠిస్తే ఆ పుణ్య పురుషునికి వచ్చే పుణ్యం అంతింత అనరానిది. కురుక్షేత్రం, గయ, ప్రయాగ, ఇత్యాది పుణ్య క్షేత్రాలలో తన బరువు తూగే హిరణ్యాన్ని వ్యాస భగవానునికి దానం చేస్తే వచ్చే పుణ్యఫలాన్ని మించిన తరగనంత అనంత పుణ్యఫలం వస్తుంది.
ఇందులో ఉన్న రుద్ర సంహితను రాగయుక్తంగా అహర్నిశలు గానం చేసిన భక్తుని ముందు ఇంద్రాది దేవతలు వాని ఆజ్ఞకోసం ఎందురు చూస్తూ ఉంటారు. వేల సంవత్సరాలు తపస్సు చేస్తే వచ్చే అంతఃకరణ శుద్ధి ఈ రుద్రసంహితా పఠనం వల్ల సిద్ధిస్తుంది. భైరవ ప్రతిమ ముందుగాని, మర్రి చెట్టు లేక మారేడు చెట్టుకు ప్రదక్షిణం చేస్తూగాని పఠిస్తే ఫలితం కోటి గుణితం అవుతుంది.
ఇక ఇందులో ఉన్న కైలాస సంహిత పరమోత్కృష్టమైనది.
శ్లోకం (శ్లో||):
కైలాస సంహితా తత్ర తతో పి పరమా స్మృతా ॥ 
బ్రహ్మ స్వరూపిణీ సాక్షా - త్ప్రణవార్ధ ప్రకాశికా ॥ 
కైలాస సంహితాయాస్తు - మహాత్మ్యం వేత్తి శంకరః ॥ 
కృత్స్నం తదర్ధ వ్యాసశ్చ - తదరం వేద్మ్యహం ద్విజాః ॥
తాత్పర్యం (తా||):
ఇది సాక్షాత్తు వేదమే. ఈ సంహితలో ప్రణవార్ధము, తత్త్వము నిరూపింప బడ్డాయి. దీని మహాత్మ్యం శంకరునకు పూర్ణంగా తెలుసు. వ్యాస భగవానునకు సగం తెలుసు. అందులో సగం నాకు తెలుసు. నేను ఆర్జించిన జ్ఞాన భిక్షను మీకనుగ్రహిస్తున్నాను. ఈ సంహితా తత్త్వాన్ని లెస్సగా బోధ పరచుకొన్న వానికి మరుక్షణంలో చిత్తశుద్ధి కలుగుతుంది. మనసు స్వాధీనమైన వానికి విశ్వమంతా వశమౌతుంది. సాధనలన్నీ మనోలయాన్ని సిద్ధింపచేసికొనుట కొరకే కదా!
ఓ ద్విజులారా! ఈ రుద్ర సంహిత నాశనం చేయలేని పాపం లోకంలో లేదు. ఈ అమృత భాండాన్ని మహాదేవుడు తొలుత కుమార స్వామికిచ్చాడు. ఆ కారణంగానే కుమారుడు జ్ఞానమూర్తి ఐనాడు. మానవుడు తనకు తెలియకుండానే అనేక పాపకృత్యాలను ఆచరిస్తూంటాడు. 
దుష్టుల నుండి దానాలను స్వీకరించటం, తినకూడని వాటిని తినటం, దురాలాపాలాడటం ఇత్యాదులు. వాటికి నిష్కృతి ఈ సంహితాధ్యయనమే. కనీసం శ్రవణం చెయ్యాలి. శివాలయంలోని బిల్వవనంలో పఠిస్తే వచ్చే ఫలం అనంతం, పితృకర్మలాచరించే సమయంలో ఈ రుద్ర సంహితను భక్తితో పఠిస్తే వారి పితరులందరు, రుద్రలోకాన్ని పొందుతారు.

శివ మహాపురాణంలోని సంహితలు, శ్లోక సంఖ్య:
ఈ శివ మహా పురాణం వేద తుల్యం. ఇది తొలుత పరమేశ్వర నిర్మితం. ఇందులో విద్యేశ్వర, రుద్ర, వినాయక, ఉమ, మాతృ, ఏకాదశ రుద్ర, కైలాస, శతరుద్ర, కోటి రుద్ర, సహస్ర కోటి రుద్ర, వాయు, ధర్మ సంహితలు అనే ఖండము లున్నాయి. ఈ పన్నెండు సంహితలు మహా పుణ్యప్రదాలు. వీటిలోని శ్లోక సంఖ్యను చెపుతున్నాను వినండి. విద్యేశ్వర సంహితలో పదివేలు, రుద్ర, వినాయక, ఉమ, మాతృ సంహితలలో ఒక్కొక్క దానిలో ఎనిమిది వేలు, ఏకాదశ రుద్రసంహితలో పదమూడు వేలు, కైలాస సంహితలో ఆరు వేలు, శతరుద్ర సంహితలో మూడువేలు, కోటి రుద్ర సంహితలో తొమ్మిదివేలు, సహస్రకోటి రుద్ర సంహితలో పదకొండువేలు, వాయు సంహితలో నాలుగువేలు, ధర్మ సంహితలో పన్నెండువేలు.... శ్లోకాలున్నాయి. మొత్తం లక్ష శ్లోకాల గ్రంథం ఇది.
త్రికాలవేది ఐన భగవాన్ వ్యాస మహర్షి కలియుగంలో పుట్టబోయే మనుష్యులు అలసులు, మంద బుద్ధులు. అల్పాయుష్కులు అని యెరిగి... ఏడు సంహితలు, ఇరువది నాలుగువేల శ్లోక సంఖ్య కలదిగా ఈ పురాణాన్ని సంక్షేపించారు. ఇది పురాణాలలో నాల్గవది. అసలీ పురాణ వాఙ్మయం యొక్క పుట్టుక ఏమిటంటే పరమేశ్వరుడు సృష్ట్యాది యందు శతకోటి శ్లోక విస్తరమైన ఒకే పురాణాన్ని నిర్మించాడు. క్రమంగా కాలగమనంలో వచ్చే యుగ భేదాల ననుసరించి; పుట్ట బోయే మనుష్యులు అల్పతరాయువులవుతారని జ్ఞాన దృష్టితో పరికించిన మహర్షులు అధ్యయన సౌలభ్యం కొరకు దానిని సంక్షేపించారు. ద్వాపర యుగాది యందు కృష్ణ ద్వైపాయనాది మహర్షులు ఏకపురాణంగా ఉన్నదానిని నాలుగులక్షల శ్లోక సంఖ్యకు సంక్షేపించి పద్దెనిమిది పురాణాలుగా విభాగించారు.
అలా సంక్షేపింప బడిన ఈ శివ మహాపురాణంలో 
1) విద్యేశ్వర సంహిత, 2) రుద్ర సంహిత, 3) శతరుద్ర సంహిత, 4) కోటిరుద్ర సంహిత,
5) ఉమా సంహిత, 6) కైలాస సంహిత, 7) వాయు సంహిత అనే ఏడు సంహిత లున్నాయి. 
అఖండ భూమండలాధిపత్యాన్ని వహించి శాసించే సార్వభౌముని చెంతకు చేరటానికి అందరికి అవకాశం ఉండదు. ప్రజలు భయ కంపితులవుతారు. వేదానిది సార్వభౌమ స్థానం. అందుకే వేదం ప్రభు సమ్మితమని చెప్పారు ఆప్తులు. పురాణాలు మిత్ర సమ్మితాలు. ఇవి మిత్రునివలే లాలించి హితోపదేశాన్ని చేస్తాయి. పురాణాలన్నీ వేద తుల్యములే. ఈ శివ మహా పురాణం వేదతుల్యం, శ్రేష్ఠ తమం, మోక్షదాయకం. చతుర్విధ పురుషార్థ సాధకం. జీవన్ముక్తి కారకం. ఆధి దైవిక, ఆధి భౌతిక, ఆధ్యాత్మిక దుఃఖ నివారకం. సకల కల్మష హారకం. దురితక్షయ నివారకం. మంగళ ప్రదాయకం, అఖండ అద్వైతానంద ఆత్మ సాక్షాత్కార తారకం."

సాధ్య-సాధన విచారము శ్రవణ, మనన, కీర్తనలు:
ఎంతో కుతూహలాన్ని రేకెత్తించే సూతుని పలుకులు విన్న ఋషులు అలాటి మహా పురాణాన్ని అరరంతో వినిపింపమని కోరగా సూతుడు సుప్రహరుడై శంకరుని స్మరించి ఇలా ప్రారంభించారు.
"ఋషులందరు శ్రీ వర్ధనుడైన శంకరుని ధ్యానింతురు గాలి వేద సారము, పురాణ శ్రేష్టము బన ఈ "శివ మహాపురాణము" ను అలకింతురు గాక దీనిలో భక్తి, జ్ఞాన, వైరాగ్యములకు సంబంధించిన విషయము లున్నాయి. ఉపనిషత్తులు యందు సిద్ధాంతీకరించ బడిన "సత్" అనగా పరబ్రహ్మ స్వరూపాన్ని గూర్చి విశేషుగా చెప్పబడింది. పూర్వ కల్బం గతించి ప్రస్తుత కల్పం యొక్క ప్రారంభంలో ఆరు గణాలకు చెందిన మహర్షులు సమావేశ మయ్యారు. వారిలో వారికి పరబ్రహ్మమును గూర్చి చర్చ అదిగింది. సమాధానం దొరకడ అది వివాదంగా మారింది. ఇప్పుడు వారందరు నాతరహితుడైన బ్రహ్మగారిని దర్శించి అంబలి బద్ధులై వినయంతో ఇలా ప్రశ్నించారు. "
2. పితామహా! నువ్వు సృష్టి కర్తవు! అదిబడవు కారణములకు కారణమైన వాడవు! సర్వ తత్త్వములకు అతీతమైన తత్త్వమేది? పురాణ పురుషుడు ఎదరు? పరుని కంటే పరుడెవ్వడు? అవ్యక్తానికి సైతం ఆధారభూతు
బ్రహ్మ గారిలా ఉన్నారు.. "మహర్షులారా! సావధానంగా వినండి. ఎవరిని గూర్చి చెప్పటానికి చాక్కుకు సామర్థ్యం లేదో, ఎవరిది మనస్సు కూడా ఊహిందనేరదో.. ఇంద్రియములు, పంచ భూతాలతో కూడిన ఈ జగత్తు ఎదనినుండి ఉద్భవిస్తున్నదో.. త్రిమూర్తుల కంటే కూడా ఎవరు పూర్వుడో. అట్టి వాడు మహారేవు డాడే ఆయన సర్వజ్ఞుడు. ఉగదీశ్వరుడు. పరాభక్తితో ఆయనను దర్శించటం కంటే వేరే మార్గం లేదు. రుద్రుడు, వారిపారులు ఇంద్రాది దేవతలు పరాభక్తి తత్పరులై నిత్యమూ ఆయన దర్శన కాంక్షాలాలసులై ఉంటారు. శివభక్తి ఒక్కటే మోక్ష కారడం. లోకంలో చెట్టు నుండి విత్తనము. విత్తనం నుండి చెట్టు ఎలా ఉద్భవిస్తున్నాయో అలాగే దైవాను గ్రహం వల్ల భక్తి భక్తి వల్ల డైనాను గ్రహం లభిస్తాయి. కనుక ఋషులారా! అట్టి మహాదేవుని అనుగ్రహం కొరకు మీరు భూలోకం వెళ్ళి వేయి సంవత్సరాల దీర్ఘ సత్రయాగాన్ని అనుప్పించండి. భూలోకం ఒక్కటే కర్మభూమి. యజ్ఞేశ్వరుడైన శివుని ఆడుగ్రహం వల్ల చూత్రమే వేదవిద్యాసారమైన సాధ్య సాధనములు తెలుస్తాయి."
ముసులు ఇట్లా అన్నారు. 'విరామహా! లోకంలో సాధించి వలసిన వాటిలో ఉత్తమమైన సాధ్యమేది? దానికి ఉత్తమమైన సాధనమేది? సాధకునిలా ఉంటాడు? మాక్ సాధన స్వరూపాన్ని గూర్చి చెప్పండి."
బ్రహ్మగారి సమాధానం: "శివపదమును పొందుట ఒక్కటే సాధ్యము. శివభక్తి ఒక్కటే సాధనము. శివానుగ్రహం చేత సిద్ధించిన సంస్కారం దేత అనిత్యమైన ఇహలోక ఫలములయందు ఆసక్తి లేని వాడే సాధకుడు. వేదోక్త కర్మలను నిష్కామంగా అరరించి తత్ఫలాన్ని పరమేశ్వరుని కర్నిస్తే సాధకుడు సాలోక్క, సామీప్క సారుప్యాది ఫలాలను పొందుతాడు. భక్తి తీవ్రత సనుసరించి ఫలప్రాప్తి ఉంటుంది. భక్తిలో అనేక సాధనలున్నాయి. వాటిని సాక్షాత్తు దుశ్చరుడే భోధించాడు. వాటిని సంక్షిప్తం చేసి మీకు సాదాన్యి మాత్రం అందిస్తారు. శివపదాన్ని పొందటానికి 'మహాసాధడ మాత్రమే మార్గం. సుహామహిమోపేతమైన శివ గాథలను చెవులతో వివటం, ఆయన మహిమను వాక్కుతో కీర్తించటం, ఆయన నెల్లప్పుడు మనస్సులో ధ్యానించటం ఈ మూడు కలిసి 'మహాపాదన' అనబడుతుంది.
ఇది శ్రుతి సమ్మతమైన మార్గం. మీరీ సాధనతో సర్మోత్తష్టమైన సాధ్యమును పొందగలరు. సర్వార్ధ సాధకమైన ఈ సాధనాన్ని తత్పర బుద్ధితో అనుష్టించండి, లోకంలో మానపుడు ముందు ఒక వస్తువును కంటితో చూసి తర్వాత తత్రానికి ఉపాయాన్ని అన్వేషిస్తారు. అప్రత్యక్షమైన వాటి విషయంలో చెవులతో విని ప్రవర్తిస్తారు. అలాగే జిజ్ఞాసువైన వాడు ముందు గురుముఖతు క్రవణం చేసి, తరువాత సంకీర్తనను, ఆపై మననమును శ్రద్ధతో చెయ్యాలి. అలా చేస్తే కొంతకాలం విమ్మట భక్తుడు సాలోళ్లు, సామీప్యాధి క్రమంలో సారూప్యాన్ని పొందుతాడు. ఈ సాధనలో నిమగ్నమైన భక్తుడ ఏ రోగాలు సమీపించవు. వ్యాధులన్నీ నశిస్తాయి. ఎప్పుడూ ఆనందంలో మునిగి తేలుతూ ఉంటారు. ఈ సాధన ప్రారంభంలో క్షేకాన్ని కలిగించినా అభ్యాసం వల్ల సాధకుడు తర్వాత అనేడ శుఖాలను పొందుతాడు.

శ్రవణ, మనన, కీర్తనముల మహిమ:
ఇంతవరకు శ్రద్ధాళువులై ఆలకించిన మునులు బ్రహ్మ గారినిలా వినయంగా ప్రశ్నించారు. “ఓ కమలోధ్భవా! శ్రవణ మనన, కీర్తనముల గూర్చి మాకు సవిస్తరంగా చెప్పండి".
ఋషుల ప్రార్థనను మన్నించి వారి శ్రద్ధా భక్తులను గమనించి పితామహుడిలా చెప్ప సాగాడు. "మహర్షులారా! శివ పూజ, శివ మంత్రజపం, శివుని గుణాలను, రూపమును, లీలలను, ఆయన అనంత కళ్యాణ నామములను వేద సమ్మతమైన యుక్తిగల మనస్సుతో సర్వకాల సర్వావస్థల యందు చింతించుటే మననం. సాధనలన్నిటిలో అత్యుత్తమమైన ఈ సాధన శివానుగ్రహం కలవారికే లభిస్తుంది. శంభుని యొక్క ప్రతాప, గుణ, రూప, లీలావిశేష, నామ వైభవా లన్నింటిని వాద్య సహకారంతో రాగయుక్తంగా గాన రూపంగా కాని, వేదాధ్యయన రూపంగా కాని లేదా దేశభాషలో స్పష్టమైన వాక్కుతో రసవంతంగా కీర్తించటం: కీర్తనం. స్థల, కాల, సందర్భ కారణాలతో నిమిత్తం లేకుండా పరమ శివుని మంగళమైన గాధలను హాయిగా చెవులతో; ప్రియుడు ప్రియురాలి వచనాలను ఎంత ఆదరంతో వింటాడో అంత ఆసక్తితో వినటం శ్రవణం. ఇది లోక ప్రసిద్ధమైనదే. సజ్జన సాంగత్యం వల్ల శ్రవణం సమకూరుతుంది. ఆపై కీర్తన అలవడుతుంది. తరువాత మననం సిద్దించి, ఈశ్వరానుగ్రహంతో సర్వమూ సిద్ధిస్తుంది."
సూతుడీ మహత్తర విషయాలను ఇంత వరకు చెప్పి సాధన మహిమనుగూర్చి ఇలా చెప్పసాగాడు. మునులారా! అసలీ సాధన లోకంలో ఎలా ప్రవర్తించిందో దాని పూర్వ గాధను చెపుతున్నాను వినండి. పూర్వం పరాశర మహర్షి కుమారుడు, నాకు గురువు ఐన వ్యాస మహర్షి సరస్వతీ నదీతీరంలో ఆశ్చర్యకరమైన తపశ్చర్యలో మునిగి ఉండగా బ్రహ్మ మానస పుత్రుడైన సనత్కుమారుడు భాను ప్రభా భాసమానమైన విమానంలో గగన పథంలో సంచరిస్తూ యాదృచ్ఛికంగా నా గురువును చూచి భూమిపై అవతరించాడు. ధ్యానం నుండి లేచిన నా గురువు ఎదురుగా ప్రత్యక్షమైన సనత్కుమారుని చూచి సంభ్రమాశ్చర్యాలతో, భక్తి గౌరవాలతో నమస్కరించి అర్ఘ్య పాద్యాదులతో పూజించి దేవతాయోగ్యమైన ఆసనాన్నిచ్చి గౌరవించాడు. అందుకు సంప్రీతుడైన సనత్కుమారుడు వినీతుడైన వ్యాసుని ఇలా ప్రశ్నించారు.
"ఓ వ్యాసమునీ! నీవిచట అసహాయుడవై ఉండి దేనిని సాధించాలని తపస్సు చేస్తున్నావు?"
అలా ప్రశ్నించిన సనత్కుమారుని చూచి వెతకబోయిన తీగ కాలికి తగిలి నట్లుగా సంతోషించి వ్యాసుడిలా తన మనసు లోని తపనను వెల్లడించాడు. “సర్వజ్ఞా! వేదచోదితమైన ధార్మిక జీవనంలో చతుర్విధ పురుషార్ధములైన “ధర్మార్థ కామ మోక్షాలకు" ప్రత్యేకమైన ఆదరణ ఉంది. మీ దయతో నేను వాటిని విస్తారంగా అనేక విధాలుగా స్థాపించాను. లోక మంతా నన్ను గురువుగా సేవిస్తోంది. ఐనా మోక్ష మార్గాన్ని తెలిసికోలేకుండా ఉన్నాను. ఈ విషయంలో నాకు స్థిరత్వం చిక్కలేదు. చాంచల్యం కలుగుతోంది. చాలా ఆశ్చర్చంగా ఉంది. అశాంతిగా ఉంది. కారణం తెలియటం లేదు. మోక్షార్థినై ఈ తపశ్చర్యకు పూనుకొన్నాను."
వ్యాసుని ఆవేదనను, జిజ్ఞాసను, అంతరంగాన్ని అర్థం చేసికొన్న సనాతనుడైన సనత్కుమారుడు దయార్ద్రదృష్టితో తన అమృత వాక్కులనిలా వినిపించాడు. "కుమారా! వ్యాసమునీ! పూర్వం నేను కూడా మోక్షార్డినై, చిత్త చాంచల్యంతో అనేక ఇతర సాధనాలతో, మందర పర్వతం మీద తపస్సు చేశాను. నా తపస్సు ఫలించి, శివాజ్ఞచే భగవానుడు, దయాళువు, సర్వసాక్షి, ప్రమథ గణాధిపతి ఐన నందికేశ్వరుడు నా యెదుట ప్రత్యక్షమై ముక్తిసాధనాన్నిలా ఉపదేశించాడు. “ఓ బ్రహ్మమానస పుత్రా! వేద సమ్మతమైన శివుని యొక్క శ్రవణ, కీర్తన, మననములే ఉత్తమమైన ముక్తి సాధనాలు. ఇది సాక్షాత్తు పరమేశ్వరుడే నాకుపదేశించాడు. కనుక వెంటనే వాటి ఆచరణయందు ప్రవర్తించు! నీకు మంగళములు సిద్ధించుగాక!" - అని పలుమార్లు బోధించి నందీశ్వరుడు అంతర్హితుడయ్యాడు."
అని ఈ విధంగా సనత్కుమారుడు వ్యాసుని శంకలను తీర్చి, మోక్షోపాయాన్ని చెప్పి పరమ శోభనమైన బ్రహ్మ లోకాన్ని చేరుకొన్నాడు.
ఇంతవరకు విన్న ఋషులు ప్రమోద మానసులై " ఓ సూతా! శివుని శ్రవణ, కీర్తన, మననములనే ఈ మూటిని ఆచరించుట యందు అశక్తుడైన మానవుడు ఏం చేస్తే ముక్తిని పొందుతాడు?" అని లోక కళ్యాణ కాంక్షా తత్పర మానసులై ప్రశ్నించారు.

లింగము - మూర్తి:
మునుల ప్రశ్నకు సమాధానంగా సూతుడిలా అంటున్నాడు. "మునులారా! 'మహాసాధన' అని చెప్పబడే ఈ మూటిని ఆచరించలేని మానవుడు శివుని లింగమునందు గాని మూర్తియందుగాని శివుని ఆవాహన చేసి నిత్యము అర్చించినట్లైతే భయంకరమైన ఈ సంసార సముద్రాన్ని దాటేస్తాడు. వంచన లేకుండా సంపాదించిన ద్రవ్యంతో, శక్తినిమించి వ్యయం చేయకుండా అర్చించాలి. సర్వజ్ఞుడు, సర్వాంతర్యామి ఐన మహాదేవునకు మనోనైర్మల్యము, దృఢమైన భక్తి ప్రధానమైనట్లుగా ఇతరములు కావు.
శక్తి ఉంటే శివునకు మండప, గోపుర, తీర్ధ, మఠ, క్షేత్ర నిర్మాణాలను చెయ్యాలి. రథోత్సవాన్ని జరిపించాలి లేదా ఉత్సవంలో పాల్గొనాలి, వస్త్ర, గంధ, మాల్య, ధూప, దీప, నైవేద్యాలతో అర్చించాలి. ఛత్ర, చామర, వింజామరాదులతో సేవించాలి. ప్రదక్షిణ, నమస్కారాదులు, జపము శక్తిమేరకు చేయాలి. ఆవాహన మొదలు విసర్జన పర్యంతము భక్తి, శ్రద్ధలతో చేయాలి. పూర్వం ఎందరో మహాత్ములు శివుని ఈ మార్గంలో అర్చించి తరించారు."
సూతుని ఉపదేశాన్ని విన్న మునులు తమ సందేహాన్ని ఇలా ప్రకటించారు. “ఓ సూతమహా మునీ! సర్వ దేవతలు మూర్తి స్వరూపంలో మాత్రమే అర్చింపబడుతూ ఉండగా ఒక్క శంకరుడు మాత్రం లింగమునందు మూర్తియందు కూడా పూజింపబడటానికి కారణమేమిటి?"
మునుల ప్రశ్నకు సంతసించి సూతుడిలా ఉత్సాహంతో చెప్పసాగేడు. “ఓ ఋషులారా! మీరడిగిన ప్రశ్న చాలా ఉత్తమమైనది. దీనికి సమాధానం చెప్పగల సమర్థుడు మహాదేవుడొక్కడే ఇతరులు కారు. శివునిచే చెప్పబడి క్రమంగా గురుముఖంగా నాకు తెలిసిన విషయాన్ని మీకు చెపుతున్నాను వినండి. శివుడొక్కడే పరబ్రహ్మ స్వరూపుడు. ఆయన నిష్కలుడు, నిరాకారుడు. శివునకు రూపం ఉన్న కారణంగా ఆయన సాకారుడు కూడా. ఆయన నిరాకారుడు కనుక నిరాకారమైన లింగము నందు, సాకారుడు కనుక సాకారమైన మూర్తియందు కూడ ఆరాధింప బడుతున్నాడు. ఆయన ఒకే సమయంలో సకలుడు, నిష్కలుడు కనుక పరబ్రహ్మ శబ్ద వాచ్యుడవు తున్నాడు. ఇతర దేవతలు పరబ్రహ్మ శబ్దవాచ్యులు కారు గనుక వారికి నిరాకారత్వం లేదు. లింగరూపంలో పూజ లేదు. వారు బ్రహ్మ స్వరూపులు కారు జీవులేయగు చున్నారు. శంకరుని యొక్క బ్రహ్మత్వం సకల వేదాంత సారభూతమైన ఉపనిషత్తుల సారంగా, ప్రణవార్ధంగా (ఓంకార లక్ష్యంగా) నిరూపింప బడింది.
మునులారా! ఇపుడు మీరు నన్నడిగిన ప్రశ్నను పూర్వం సనత్కుమారుడు నంది కేశ్వరుణ్ణి అడిగేడు. నందికేశ్వరుడు ఈయనకు తాను పరమ శివుని ద్వారా తెలిసికొన్న ఈ రహస్యమైన బ్రహ్మ విద్యా విశేషాన్ని ఉపదేశించాడు. సనత్కుమారుని ద్వారా ఈ బ్రహ్మవిద్యను. తెలుసుకొన్న మాగురువు గారైన వ్యాస భగవానులు దానిని నాకుపదేశించారు. నేను మీకుపదేశించాను. మునులారా! మరొక్క రహస్యం చెపుతాను వినండి. బ్రహ్మ, విష్ణు, ఇంద్రాదులు మొదలుగా తక్కిన దేవత లందరు పుట్టినప్పుడే సగుణులు, సాకారులు,
శివుడొక్కడే లింగముగను, మూర్తి స్వరూపంగాను దర్శనమిస్తాడు. పూర్వకల్పప్రళయాంత వేళ మహాత్ములైన బ్రహ్మ- విష్ణువులు పరస్పరాధిక్యత కొరకు కలహించు కొనగా వారి మధ్య నిరాకారమగు స్తంభ రూపంలో పరమశివుడు పత్యక్షమై వారి అహంకార నిర్మూలనం చేశాడు. ఇంకొక్క విషయం చెపుతాను. పూర్వం సనత్కుమారుడు, నందికేశ్వరుణ్ణి లింగము -మూర్తి ఈ రెంటి యొక్క ఆవిర్భావ గాధను చెప్పవలసిందని కోరగా నందీశ్వరుడిలా చెప్పాడు.

బ్రహ్మ విష్ణు సంగ్రామం: 
పూర్వం విష్ణువు శేషతల్పం మీద శయనించి ఉండగా, బ్రహ్మ వేత్తలలో శ్రేష్ఠుడైన పితామహుడు యాదృచ్ఛికంగా విష్ణువును చూచి ఇలా ప్రశ్నించాడు. " ఓ పురుషుడా నీవెవరవు? నన్ను చూసి కూడా గౌరవంతో లేవకుండా పరుండి యున్నావు. లే! నేను నీకు ప్రభువును! నాథుడను! పెద్దలు వచ్చినపుడు గౌరవించని మూర్ఖునకు ప్రాయశ్చిత్తం విధి."
బ్రహ్మగారి మాటలను విన్న విష్ణువు అంతర్యంలో కోపాన్ని పొంది కూడా బాహ్యంగా శాంతాన్ని ప్రకటించి ఇలా అన్నాడు: "ఓ వత్సా! నీకు శుభమగుగాక! నీకు స్వాగతం! ఇదిగో ఆసనం. స్వీకరించు. నీ ముఖం చింతాగ్రస్తమై ఉంది. చూపులు ప్రసన్నంగా లేవు. కారణం ఏమిటి?"
విష్ణువు యొక్క శాంత వచనాలను లక్ష్యపెట్టక బ్రహ్మగారిలా అన్నారు. "ఓ విష్ణో! అభిమానధనుడ నైన నేను ఏ ప్రమాణానికి (కొలతకు) అందని పితామహుడను! కాలం నాకు ఆటంకంగాదు. నేను కాలాతీతుడను. ఆ వేగంతోనే వచ్చాను. నిన్ను, జగత్తును సృష్టించిన వాణ్ణి, రక్షించే వాణ్ణి నేనే!".
బ్రహ్మగారి అవిద్యా విలసితమైన వచనాలను విన్న విష్ణువు అంతకు మించిన అజ్ఞానంతో ఇలా అన్నాడు. "ఓ వర్షా! ఈ బ్రహ్మాండాలన్నీ నాకుక్షిలో ఉన్నాయి. దొంగతనం చేసిన వాడు బొంకినట్లు నువ్వు చోర భాషణం చేస్తున్నావు. ఈ లోకాలన్నింటిని సృష్టించిన నిన్ను సృష్టించిన వాడను నేనే. నా నాభి కమలం నుండి ఆవిర్భవించిన కమలోద్భవుడవు నీవు. కనుక నా పుత్రుడవు. తెలుసుకో! వ్యర్ధాలాపాలు వద్దు."
ఈ విధంగా మోహ విభ్రాంతులైన బ్రహ్మ విష్ణువుల మధ్య వివాదం ముదిరింది. ఈ సృష్టికి నేనే ప్రభువును అని ఒకరు... నేనే ప్రభువును అని మరొకరు.... ఇలా వివాదం ముదిరి ఇద్దరూ యుద్ధ సన్నద్ధులయ్యారు. హంస వాహనారూఢుడై బ్రహ్మగారు, గరుడ వాహనారూఢుడై విష్ణువు యుద్దం చేస్తుండగా వారి వారి అనుచరగణం కూడా చేతులు కలిపేరు.
పోరు భీకరంగా సాగుతోంది. ఇరువురి మధ్య కుంభ వృష్టిని తలపింప చేసిన బాణయుద్ధం ముగిసింది. జయకాంక్షా తత్పరులై పరస్పరం అస్త్రప్రయోగానికి తలపడ్డారు. ఆ యుద్ధంలో కూడ జయాపజయ నిర్ణయం నిశ్చితం కాకపోయేసరికి విష్ణువు క్రుద్ధుడై మహేశ్వరాస్త్రాన్ని బ్రహ్మపై ప్రయోగించాడు. మహేశ్వరాస్త్ర సంజనిత ధూమానలపాతానికి బ్రహ్మ వాహనమైన హంస వైవర్ణ్యాన్ని పొందింది. బ్రహ్మగారు తన తేజస్సును కోల్పోయాడు. మహా భయంకరమైన మహేశ్వరాస్త్రానికి కొద్దిగా భీతిల్లిన విధాతను జూచి తన రెక్కల చాటున అజ్ఞాతంగా నక్కియుండి రక్షణ పొందవలసిందని హంస పలికిన వెక్కసపు పల్కులకు మిక్కిలి కోపించి దురాసదమైన రౌద్ర వేగానికి శరీరం కంపమొంద, శిఖా బంధనం ముడి వీడి పారాడ, అత్యుగ్రమైన ఆగ్రహంతో వామ హస్తంతో కమండలువును గ్రహించి దక్షిణ పాణితో జలాన్ని ప్రోక్షించి పాశుపత మంత్ర రాజాన్ని స్మరించి, హరి యొక్క వక్షస్థలానికి గురిచూసి విరించి ప్రయోగించాడు.
సహస్ర ముఖము, అత్యుగ్రము, చండవాత భయంకరము ఐన ఆ అస్త్రద్వయం మంటలను పుట్టిస్తూ లోకాలకు భీతిని కల్పిస్తోంది. బృందారకులందరూ భయకంపితులయ్యారు. వారిలో వారిలా ఒక నిర్ణయానికి వచ్చారు. సృష్టి, స్థితి, సంహార, తిరోభావ, అనుగ్రహములనే పంచ కృత్యాలను పరబ్రహ్మ స్వరూపుడైన ఏ పరమేశ్వరుడు అవలీలగా నెరవేరుస్తూ ఉంటాడో, ఎవని యొక్క ఆజ్ఞ లేనిదే లోకంలో గడ్డిపోచ కూడా కదలదో అట్టి త్రిశూలిని శరణు పొందుదాం. ఈ సంక్షోభాన్ని నివారించటానికి ఆయనే సమర్ధుడు... అని తలపోసి దేవతలంతా కైలాస శిఖరానికి చేరుకొన్నారు, చేరుకొని మణిప్రభా మండితమైన సభామంటపంలో ఉమాసహితుడై; ప్రమథ గణాలు పరివేష్టించి ఉండగా, భుజవల్లుల కంకణ ఝణత్కారం తోరంగా ధ్వనింప చామరగ్రాహిణులు వింజామరలు వీస్తూండగా, వేదరాశి పేదయై స్తుతిస్తూండగా కన్నుల పండువుగా కొలువు తీరి యున్న ప్రణవశబ్ద వాచ్యుడైన పరమ శివుని దర్శించి ఆనందంతో కన్నుల ఆనందాశ్రువులు జారగా సాష్టాంగ ప్రణామా లాచరించారు అమరులు. అంత శివుడు మంగళకరము, అర్థ గాంభీర్యముగల మాటలతో దేవతల నిలా క్షేమసమాచార మడిగాడు.
"ప్రియమైన దేవతలారా! నా శాసనం వలన మీకు అభ్యుదయం కలుగుతూన్నది కదా! జగత్తు, లోకపాలకులు, సకల దేవతా సమూహం... వారి వారి కర్మలయందు సక్రమంగా ప్రవర్తిస్తున్నారు గదా! పరస్పరాధిక్యతా నిరూపణ కొరకు బ్రహ్మ-విష్ణువుల మధ్య నడుస్తున్న యుద్ధం గురించి నాకు ముందే తెలుసు. కలవరపాటుతో మీ రాకవల్ల ఆ విషయమే తిరిగి చెప్పినట్టైంది". ఈ విధంగా మధుర వచనాలతో అంబికాపతి; తల్లిదండ్రులు తన సంతానాన్ని లాలించిన తీరున పలికి దేవతలను సంతుష్టాంత రంగుల్ని చేసి వందమంది ప్రమథ గణాధి పతులను రణరంగానికి రావలసిందిగా ఆజ్ఞాపించాడు.
అపుడు శివుని ప్రయాణానికై బహువిధ వాద్యాలంకారాలతో కూడిన వాహనాలు సిద్దమయ్యాయి. ప్రణవాకారము, పంచమండల మండితము ఐన భద్రమైన రథాన్ని అంబికాపతి అధిరోహించాడు. కుమారులతో, ప్రమథ గణాలతో కూడిన శివుణ్ణి ఇంద్రాది బృందారకులందరూ అనుసరించారు. చిత్రవర్ణ శోభిత ధ్వజాలంకారాలతో, ఛత్ర చామరాదులతో, సంగీత నాట్యమేళాలతో, వాద్యబృందాలతో, ఎడ తెరిపిలేని పుష్పవృష్టి జడివానలా కురియగా పరాశక్తితో కూడి పరమేశ్వరుడు సంగ్రామ రంగానికి బయలు దేరాడు.
గగనాన నిగూఢంగా సమాస్థితుడై బ్రహ్మ-విష్ణువుల యుద్ధాన్ని సమీక్ష చేశాడు శంకరుడు. వాద్య ఘోష సద్దు మణిగింది. గణ కోలాహలం అణిగింది. పరస్పర విజిగీషతో బ్రహ్మ-విష్ణువులు ప్రయోగించిన మాహేశ్వర- పాశుపతాస్త్ర దారుణ మారణాగ్ని కీలలచే ముల్లోకాలు అల్లకల్లోల మయ్యాయి. అత్యుగ్రమైన ఆ అస్త్రాలను శాంతింప చేయ సంకల్పించి శంభుడు మహాద్భుతమైన అగ్ని స్తంభాకారంలో నిలిచాడు. లోక సంహార కారకమైన ఆ అస్త్రద్వయం అగ్నిస్తంభం చేత ఆకర్షింప బడి క్షణంలో దానిలో అంతర్భూత మైంది. ఈ విధంగా అస్త్రద్వయాన్ని తనలో అంతర్భూతం చేసికొని లోకాలకు శాంతిని, కళ్యాణాన్ని కలిగించిన విస్మయావహము, అద్భుతము ఐన ఆ అగ్నిస్తంభాన్ని చూచి దేవతా సమూహం దిగ్భ్రాంతమైంది. అంత వీరులైన బ్రహ్మ విష్ణువు లిరువురు ఈ అగ్ని స్తంభం ఎక్కడ నుండి పుట్టింది? దీని ఆద్యంతములు ఎక్కడ? దాన్ని మనం పరిశోధించాలి అని నిశ్చయించు కొన్న వారై వారి దేవత్వమునందు వారికి గల అమితమైన విశ్వాసంతోను, అతిశయించిన గర్వంతోను సత్వరంగా పరీక్షార్థం బయలు దేరారు. విష్ణువు సూకర రూపాన్ని ధరించి ఆదిని, బ్రహ్మ హంస రూపాన్ని పొంది దాని అంతాన్ని కనిపెట్టాలనే పట్టుదలతో బయలు దేరారు. ఎంత దూరం పయనించినా దాని ఆదిని కనిపెట్టలేక మిక్కిలి అలసిన విష్ణువు యథాస్థానానికి వచ్చి చేరాడు... బ్రహ్మగారి కంటే ముందుగా.
ఇక బ్రహ్మగారు హంస రూపంలో ఆకాశంలో పయనిస్తూ ఉండగా దారిలో జారి పడుచున్న అద్భుతమైన మొగలిపువ్వును చూచాడు. అది అతి సురభిళంగాను, నవనవోన్మేషంగాను ఉండి సువర్ణ ధీధితులను వెదజల్లుతోంది. అది చాలా కాలంగా జారి పడుతూనే ఉంది. బ్రహ్మ-విష్ణువుల అజ్ఞానాన్ని యెరిగి మహాదేవుడైన పరమేశ్వరుడు నవ్వగా ఆ కంపనం వలన శిరస్సు నుండి జారిన పువ్వు అది! బ్రహ్మ విష్ణువులకే కాదు లోకాలన్నిటికి అనుగ్రహ సూచకమైనది. అలా జారి పడుతున్న మొగలి పువ్వును చూచి బ్రహ్మగారు ఓ పుష్పరాజమా! నువ్వు ఎక్కడనుండి జారి పడుతున్నావు? నిన్ను ధరించినది ఎవరు? అని అడిగాడు. అందుకిలా పుష్పం సమాధానం చెప్పింది. “ఓ! జీవా! అప్రమేయమైన ఈ అరుణ స్తంభం యొక్క అగ్రభాగాన్ని నేనెరుగను. చిరకాలం క్రిందట స్తంభం యొక్క మధ్యభాగం నుండి జారాను. దీని అగ్రాన్ని చూడాలనే ఆశ వదులుకో!" ఆ మాటలను విన్న బ్రహ్మ పుష్పాన్నిలా ప్రార్దించాడు. “ఓ పుష్పరాజమా! నేను సృష్టి కర్తయైన విధాతను. ఈ లింగాగ్రాన్ని సేవించాలనే సంకల్పంతో బయలు దేరాను. నాకొక ఉపకారం చెయ్యాలి. నాతోపాటు విష్ణువు వద్దకు వచ్చి "ఈ బ్రహ్మ లింగాగ్రాన్ని సేవించాడు. అందుకు నేనే సాక్ష్యం అని సాక్ష్యం చెప్పాలి. ఆపత్కాలంలో అసత్యమాడటం తప్పుకాదు." బ్రహ్మగారి మాటలకు పుష్పం సరేయని అంగీకరించింది. మిక్కిలి శ్రమచెంది డస్సియున్న విష్ణువు యెదుట అలాగే సాక్ష్యం చెప్పింది.
కూట సాక్ష్యాన్ని నమ్మిన విష్ణువు బ్రహ్మగారు నిజంగానే లింగాగ్రాన్ని సేవించాడనే విశ్వాసంతో బ్రహ్మను షోడశోపచారాలతో పూజించాడు. దుర్బుద్ధితో అసత్యమాడిన బ్రహ్మను శిక్షించటానికై ఈశ్వరుడు అగ్ని లింగం నుండి సకలుడై, సగుణుడై, సాకారంగా ఆవిర్భవించాడు. అలా ఆవిర్భవించిన స్వామిని చూచి ముకుళిత హస్తుడై విష్ణువు ఆయన పాదాలను పరిగ్రహించి ఇలా ప్రార్థించాడు. "స్వామీ! ఆద్యంతములు లేని విరాట్ స్వరూపుడవు నీవు! కాని మేమిద్దరం నిన్ను విమర్శ చేయటానికి పూనుకొన్నాం. ఓ కరుణాకర! దయార్ద్ర దృష్టితో చూడు! మా అజ్ఞానాన్ని మన్నించు! ఇదంతా నీ లీల!".
అలా సత్యాన్ని పలికిన విష్ణువును చూచి ఈశ్వరుడు "ఓ వత్సా! నీవు ఈశ్వరత్వాన్ని కోరిన వాడవై ఉండి కూడా సత్యాన్నే పలికావు. ఆ కారణంగా నీ యెడల చాలా ప్రసన్నుడ నయ్యాను. భూలోకంలో నాతో సమంగా నీకు కూడా పూజా సత్కారాలు లభిస్తాయి. నాకంటె వేరుగా నీకు క్షేత్ర, ప్రతిష్ఠ, ఉత్సవ, పూజాదికాలు నిర్వర్తింప బడతాయి..." అని సకల దేవతాగణం చూస్తూండగా విష్ణువుకు తనతో సమానమైన స్థాయిని కల్పించాడు.

బ్రహ్మ యొక్క శిరసును ఖండించుట:
అసత్యమాడిన బ్రహ్మగారి దర్పాన్ని అణచాలనే కోరికతో మహా దేవుడు తన భ్రూమధ్యం నుండి భైరవుడనే మహాపురుషుని సృష్టించాడు. ఆ అద్భుత పురుషుడు రణస్థల మందు నిలిచి శివునకు నమస్కరించి "ప్రభో! నే నెవడను? అనామకునిగా ఉండి పోకుండా నాకు నామకరణ సంస్కారం చేసి ఆయుస్సు, వర్చస్సు, వ్యవహార సిద్ధిని కల్పించండి. నే చెయ్యవలసిన కర్తవ్యాన్ని ఆజ్ఞాపించండి?" అని వేడగా శివుడిలా అన్నాడు. “ఓ పూర్ణ పురుషా! నా నుండి. ఉత్పన్నమైన నీవు నా పూర్ణ స్వరూపుడవు! "భ" అంటే భరణం. “ర” అంటే రవణం. “వ” అంటే వమనం. భరించే వాడివి, లయించే వాడివి, సృష్టించే వాడివి నీవే గనుక నీకు "భైరవుడు" అని నామకరణం చేస్తున్నాను. భయంకర రూపంలో ఉంటావు కనుక భైరవుడని వ్యవహార నామముంచాను. నిన్ను చూచి యముడు కూడా భయపడతాడు కనుక కాల భైరవుడనే నామంతో కూడా వ్యవహరింప బడుతావు. దుష్టులను సంహరిస్తావు కనుక ఆమర్దకుడని, భక్తుల పాపాలను భక్షిస్తావు కనుక పాప భక్షకుడని పేర్లు. శివభక్తులచే ఆరాధింప బడతావు. ప్రకాశ- విమర్శలు, శివ- శక్తులు, భైరవి-భైరవులు అవిభాజ్యంగా ఉన్న తత్త్వం నీది.
"వత్సా! ఈ బ్రహ్మ లోకాలకు ఆది దైవం. కనుక ఈతనిని వేగంగా నీ నిశిత కరవాలంతో అర్చించు." వెంటనే భైరవుడు శివుని ఆజ్ఞ మేరకు బ్రహ్మగారి కేశపాశాన్ని గుప్పిట బంధించి అసత్యమాడిన ఆయన పంచమ ముఖాన్ని ఖండించి మెఱపులను కురిపిస్తున్న కరవాలాన్ని అదే వేగంతో త్రిప్పుతూ బ్రహ్మగారి తక్కిన శిరస్సులను కూడా ఖండించ బోయాడు. అంత బ్రహ్మగారు అలంకారములూడ, జుట్టు ముడి వీడ, ఉత్తరీయపు జాడ మరిచి చండ మారుతానికి చలించే లతలా వణికి పోతూ మొదలు నరికిన అరటి చెట్టులా భైరవుని పాద పద్మాలపై పడ్డాడు. అంత దయాళువైన విష్ణువు దీనుడైన బ్రహ్మను రక్షించాలనే ఉద్దేశ్యంతో మహాదేవుడైన శివుని పాదపల్లవాలను కన్నీట అభిషేకించి, కృతాంజలియై పిల్లవాడు తన తండ్రిని ప్రార్ధించి నట్లుగా ఇలా దీనంగా ప్రార్థించాడు. "శంకరా! ఈ బ్రహ్మకు పంచ ముఖాలను ఈశ్వర చిహ్నంగా ఉద్దేశ పూర్వకంగా నువ్వే ఇచ్చావు కదా! అందువల్ల ఆదిజుడైన ఈ బ్రహ్మను క్షమించు. ఈతడు నీ అనుగ్రహ పాత్రుడు. ఇతనిపై ప్రసన్నతను చూపు." ఈ విధంగా అచ్యుతుని చేత ప్రార్థింపబడిన ఈశ్వరుడు దేవగణాలందరు సంతృప్తి చెందేటట్లుగా భైరవుని వెనక్కు పిలిచి బ్రహ్మగారిని దండన నుండి రక్షించాడు. రక్షించి ఇలా మందలించాడు: "ఓ బ్రహ్మా! నువ్వు ఈశ్వరత్వాన్ని పొందగోరి అసత్యం పల్కి మోసానికి పాల్పడ్డావు. సత్యవ్రతాన్ని విడిచిన నీకు లోకంలో క్షేత్రము, దేవాలయము, ఉత్సవము, పూజాదులు లేకుండు గాక."
శివుని ప్రసన్నతకు మిక్కిలి సంతసించిన బ్రహ్మ "స్వామీ! వరదా! నువ్వు మహావిభూతుడవు! నా శిరస్సును ఖండించటాన్ని నేను వరంగా భావిస్తున్నాను. భగవంతుడు, బంధువు, జగత్కారణుడు, సర్వమైన పాపాలను దహించేవాడు, మేరువును ధనస్సుగా కలవాడు, మంగళ ప్రదాయకుడు అగు నీ కొరకు నమస్కారం." - అని స్తుతించగా విని ఈశ్వరుడిలా అన్నాడు.
"ఓ విధాతా! నువ్వు లోక భారాన్ని వహించు. నువ్వు నశిస్తే లోకపాలకుడు లేని కారణంగా అరాజకమై లోకాలన్నీ నశిస్తాయి. ఆ కారణంగా దండార్హుడవైనా నిన్ను క్షమించి విడిచి పెడుతున్నాను. అంతే కాదు. నీకు దుర్లభమైన గొప్ప వరాన్ని ఇస్తున్నాను. అగ్నిష్టోమం, దర్శ మొదలైన యజ్ఞములలో నీది గురుస్థానం, అంగములన్నీ ఉన్నా, దక్షిణలనిచ్చినా, నువ్వు లేని యజ్ఞం నిష్ఫలం".
ఇలా విధాతకు వరాలిచ్చి శివుడు కూట సాక్ష్యం చెప్పిన మొగలి పువ్వును చూచి "ఓసీ దుష్టకేతకమా! నువ్వు కూట సాక్ష్యం చెప్పి మోసం చేశావు. ఇకపై నీకు పూజాదుల యందు స్థానం లేకుండు గాక!" అని శపింపగా దేవతలా పుష్పాన్ని శివుని సన్నిధినుండి దూరంగా తొలగించారు.
శివుని శాపానికి ముఖం ముడుచుకొన్న కేతకి "ఓ నాధా! నీకు నమస్కారం. నీ ఆజ్ఞచే నా జన్మ నిష్ఫలమైంది. తండ్రీ నా పాపాన్ని క్షమించి నా జన్మను సఫలం చెయ్యండి. తెలిసి గాని తెలియక గాని చేసిన పాపం నీ నామస్మరణ చేతనే నశిస్తుంది కదా! అట్టి నిన్ను నే దర్శించాను. ఇక నాకు అనృత దోష మెక్కడ?" అని సభామధ్యమందు స్తుతించగా శివుడిలా అన్నాడు.
'ఓ కేతకీ ఈశ్వరుడనైన నేపలికినది విధి వాక్యం. కావున నిన్ను నే ధరించను. అంతే కాదు. నువ్వు చేసిన తప్పుకు శిక్షగా నువ్వెప్పుడు ముడుచుకొనే ఉంటావు. ఇతర పుష్పాలవలె నీకు వికసనం లేకపోవు గాక! నీకొక్క వరం ఇస్తున్నాను. నా భక్తులు నిన్ను ప్రీతితో ధరిస్తారు! నిన్ను మించిన ఆరోగ్యప్రదమైన పుష్పం భూలోకంలో మరేదీ ఉండదు. ఛత్ర రూపంలో నువ్వు నాపై ఉంటావు." మహాదేవుడైన ఈశ్వరుడు ఈ విధంగా బ్రహ్మ -విష్ణువులను అనుగ్రహించి, కేతకీ పుష్పానికి ఉన్నత స్థానమిచ్చి సర్వదేవతా సమూహం స్తుతింపగా సర్వోత్కృష్టుడై విరాజిల్లుతున్నాడు.

శివరాత్రి - అరుణాచలం:
అట్టి సమయంలో బ్రహ్మ - విష్ణువు లిరువురు శివ - శక్తులను ఉన్నతాసనాసీనులను చేసి అంజలిబద్ధులై కుడి -ఎడమల నిలబడి పవిత్రమైన పురుష వస్తువులతో పూజించారు. మునులారా! దీర్ఘకాలం స్థిరంగా ఉండేవి పురుష వస్తువులు. కొద్ది కాలం మాత్రం మనగల్గేవి ప్రాకృతములని లోక వ్యవహారం. హారములు, నూపురములు, కేయూరములు, కిరీటము, మణికుండలాలు, యజ్ఞోపవీతం, ఉత్తరీయం, పట్టు వస్త్రాలు, ఉంగరాలు, పుష్పములు, తాంబూలం, కర్పూరం, గంధం, అగరు, ధూపం, దీపం, వెల్ల గొడుగు, వింజామరలు, ధ్వజం మొదలగు దివ్య వస్తువులతో అంబికా సహితుడైన పరమేశ్వరుని పూజించారు. ఆ వస్తువుల వైభవం వాఙ్మనో తీతం. ఇతర జీవులకు అలభ్యం. భగవంతుణ్ణి ఎప్పుడూ శ్రేష్ఠతమమైన వస్తువులతోనే కదా పూజించాలి.
ఈశ్వరుడు చాలా ఆనందించి లోకంలో ఒక మర్యాదను స్థాపించాలనే సంకల్పంతో వాటన్నిటిని సభ్యులకు ప్రసాదంగా ఇచ్చేశాడు. దేవతలా వస్తువులను స్వీకరిస్తూండగా పెద్ద కోలాహలం పుట్టింది. కోలాహలం సద్దుమణిగాక ఈశ్వరుడు ప్రసన్నుడై లోకంలో భక్తిని వర్ధిల్ల చేసి లోకులను తరింపజేయాలనే కోరికతో ఇలా ఉపదేశించాడు. "కుమారులారా! మీరు చేసిన పూజకు నేమిక్కిలి సంతుష్టుడనయ్యాను. ఈ రోజు చాలా పుణ్యదినం. చాలా మహత్తరమైనది. ఈ రోజు శివరాత్రి అనే నామంతో ఖ్యాతిని పొంద గలదు. ఈ తిధి నాకు ప్రియమైనది. ఈ తిధినాడు నా లింగాన్ని కాని, మూర్తిని గాని అర్చించిన మానవుడు సృష్టి, స్థితి, లయములను చేయగల సమర్థుడవుతాడు. శివరాత్రి నాడు రోజంతా నిరాహారుడై జితేంద్రియుడై యథా శాస్త్రంగా, యథా శక్తిగా దంభం లేకుండా నన్ను అర్చించాలి. శివరాత్రి నాడు అర్చిస్తే సంవత్సర ఫలం వస్తుంది. పున్నమ రోజున సముద్రం పొంగినట్లు శివరాత్రి నాడు నా దయారసం వెల్లి విరుస్తుంది. 
కుమారులారా! నేను ఆర్రా నక్షత్రయుక్త మార్గశీర్ష పున్నమనాడు స్తంభాకారంగా ఆవిర్భవించిన కారణంగా ఆనాడు నన్ను దర్శించినా, అర్చించినా వానికి మహా పుణ్యం లభిస్తుంది. నేనీ యుద్ధ స్థలంలో లింగాకారంగా ఆవిర్భవించాను కనుక ఇది "లింగస్థానము" అనే పేరుతో ప్రసిద్ధి చెందుతుంది. ఆద్యంతాలు లేని ఈ మహా లింగం లోకుల దర్శన, పూజాదికాలకు అనుకూలంగా ఉండే నిమిత్తమై అణుమాత్రంగా (చిన్నదిగా) ఉంటుంది. ఈ లింగం మానవులకు అనేక భోగాల నిస్తుంది. భుక్తి, ముక్తి దాయకం. దీనిని దర్శించి, స్పృశించి, ధ్యానించిన వారికి పునర్జన్మ ఉండదు. ఈ లింగం అగ్ని పర్వతం వలె ఆవిర్భవించిన కారణంగా ఇది అరుణాచలం అని ప్రసిద్ధిని పొందుతుంది. ఇక్కడ గొప్ప తీర్థ నిర్మాణం జరుగుతుంది. క్షేత్ర, రథోత్సవాది మంగళ కార్యాలు జరుగుతాయి. ఈ ప్రాంతమంతా నా భక్తకోటిచే నిండి ఉంటుంది. ఈ క్షేత్రంలో చేసిన దాన, హోమ, జప, తపాది పుణ్యకార్యాలకు కోటిరెట్లు పుణ్యం వస్తుంది. నా క్షేత్రాలన్నిటి లోను ఇది మిక్కిలి మహత్తర మైనది. అత్యంత శోభనమైనది. సర్వ కళ్యాణ సంపూర్ణమైనది. ఇక్కడ స్మరణ మాత్రంచే ముక్తి అర్చనాదికాలను చేసిన వారికి సాలోక్య, సామీప్య, సాయుజ్యాది పంచకర్మల ఫలితం సిద్ధం. ఇక్కడ అందరి మనోరథాలు సిద్ధిస్తాయి".
భగవానుడైన శంకరుడు విధి మాధవులను ఈ విధంగా అనుగ్రహించి, యుద్ధంలో హతులైన వారి గణసైన్యాన్ని తన అమృత ధారా రూపమైన శక్తితో పునర్జీవితులను చేశాడు. చేసి వారి మధ్య వైరాన్ని, వారి అజ్ఞానాన్ని పరిహరించాలనే అనుకంపతో తాను సర్వజ్ఞుడు, సాక్షాత్తు వేద స్వరూపుడు కనుక వేదసారాన్ని ఇలా ఉపదేశించాడు. "కుమారులారా! నాకు సకలము(సాకారము), నిష్కలము (నిరాకారము) ఐన రూపాలు రెండున్నాయి. తక్కిన వారికీ రెండు రూపాలు లేవు. నేను తప్ప మిగిలిన వారందరూ సాకారులే! అందువల్ల వారందరూ జీవులే! నేనొక్కడనే ఈశ్వరుడను! నేను ముందు స్తంభ రూపంలో నిరాకారంగాను, తరువాత సాక్షాద్రూపంలోను ఆవిర్భవించాను.
పుత్రులారా! లోకాలకన్నిటికి ఆధారభూతుణ్ణి నేనే కనుక ఈ పైన లోకంలో జరిగే గృహ, ఆరామ, క్షేత్రాదులన్నీ స్తంభాగ్రం ఆధారంగానే జరగాలి. స్తంభాలు లేకుండా మానవునికి ఉనికి లేదు. నివాస యోగ్యమైన ఇల్లు అంటే అది శివ క్షేత్రమని గుర్తించండి! అంతే కాదు. లోకంలో కొండలు, వృక్షాలు, లతలు ఇత్యాదులన్నీ స్తంభాకారంలో, నిటారుగా, ఊర్ధ్వ ముఖంగానే ఉంటాయి. అవన్ని నా స్వరూపాలే అని తెలుసుకోండి. కేవలం అవి నా
కేశములు మాత్రమే. అందుకే నాకు హరికేశుడనే నామం వర్ధిల్లుతోంది! బ్రహ్మభావం నిరాకారం. ఈశ్వర తత్త్వం సాకారం, కేవలం అజ్ఞానంచే మీరిలా ప్రవర్తించారు. ఆ కారణంగానే "నేనే ఈశుడను" అనే గర్వం మీలో బయలు దేరింది. దాన్ని నిర్మూలించి మిమ్ములను కృతార్థులను చెయ్యటం కొరకే నేనిలా ఆవిర్భవించాను. నా అనుగ్రహం చేతనే ఈ లోకాలన్ని ప్రకాశిస్తున్నాయి. ఓ విధి - మాధవులారా! అంతటా వ్యాపించి యున్న కారణంగా నాకు "బ్రహ్మము” అని పేరు. నా విపుల క్రియాశక్తి చేతనే విశ్వం వ్యాపిస్తోంది. సర్వులలో ఏక రూపంగా చైతన్య రూపంగా వ్యాప్తి చెంది ఉన్నాను కనుక నాకు "ఆత్మ" అని పేరు.
ఇతరులందరూ అనాత్మలు, జీవులు అనటంలో సందేహం లేదు. పంచకృత్య పరాయణుడను నేనే. నాయందు అవి స్థిరంగా ఉంటాయి. ఇతరుల యందు లేవు. సర్వానికి ఆశ్రయభూతుణ్ణి ఐన నాకు వేరే ఆశ్రయం అక్కర లేదు. ఐనా లింగ ప్రతిష్ఠ జరిగిన చోట స్థిరంగా ఉంటాను. ఒక లింగ ప్రతిష్ఠ జరిపితే సారూప్యము. అదే వ్యక్తి రెండవ లింగాన్ని కూడా ప్రతిష్ఠి చేస్తే సాయుజ్యమూ లభిస్తాయి. సర్వత్ర లింగం ప్రధానంగాను, మూర్తి అప్రధానంగాను ప్రతిష్ఠ జరపాలి. మూర్తి ఉన్నా లింగం లేనట్లేతే అది క్షేత్రం కాదు."

ప్రణవం - పంచాక్షరి పంచకృత్యములు:
అంత బ్రహ్మ - విష్ణువులిలా ప్రశ్నించారు. "ఈశ్వరా! సృష్టి మొదలుగా ఐదు జగత్కార్యాలను విపులంగా చెప్పండి." వారి యందు అనుగ్రహంతో శివుడిలా చెప్పసాగాడు.
"కుమారులారా! నా కృత్యముల యొక్క జ్ఞానం ఇంద్రియముల చేత అర్ధం చేసికొనటానికి అందనిది. దానికతీతమైనది. 1. సంసార ప్రారంభం సృష్టి. 2. దాని ప్రతిష్ఠ (స్థిరముగా ఉండుట) స్థితి. 3. సంహారం లయం. 4. జీవుల మరణం తిరోభావం. 5. మోక్షం అనుగ్రహం ఈ ఐదు నా పంచ కృత్యములు. ఇతరుల యందు ఈ కార్యారోపణ, గోపురం మీది బొమ్మ గోపురాన్ని మోస్తోంది అని అనుకోవటం వంటిది.
సృష్టి మొదలుగా తిరోభావం వరకు ఈ నాలుగూ సంసారాన్ని విస్తరింప చేస్తాయి. ఐదవదైన మోక్షం నాయందు స్థిరంగా ఉంటుంది. పంచ భూతాత్మకమైన ప్రకృతికి ఆధారభూమిగా నిలిచి చైతన్య స్వరూపుడనైన నేను ప్రకృతి ద్వారా నాకృత్యములను నెరవేరుస్తూ ఉంటాను. భూమియందు సృష్టి, ఉదకములయందు స్థితి, అగ్ని యందు లయము, వాయువునందు తిరోభావము, ఆకాశమునందు అనుగ్రహము అనే పంచ కృత్యాలను నేను ప్రకృతి ద్వారా నెరవేరుస్తూ ఉంటాను. ఈ అనంత విశ్వంలో పంచ భూతములు మినహా ఆరవ భూతం లేదు. దీనిని జ్ఞానులు మాత్రమే గ్రహించ గలరు. ప్రకృతి (మాయ) అనే తెఱ వెనుక ఏముందో అజ్ఞానులు గ్రహించ లేరు.
భూమి సర్వమును సృష్టిస్తుంది. జలం వర్ధిల్లజేస్తుంది. అగ్ని దహిస్తుంది. వాయువు ప్రాణాలను తీసుకొని పోతుంది. ఆకాశం అనుగ్రహ స్వరూపం. ప్రపంచ భవిష్యత్తు, జీవుల సుఖదుఃఖాలు ఖగోళం మీద ఆధారపడి ఉందనే విషయాన్ని పండితులు మాత్రమే గ్రహించ గలరు.
నా ముఖ పంచకం చేత ఈ పంచ కృత్యాలను నెరవేరుస్తూ ఉంటాను. నాలుగు దిక్కులలో నాలుగు ముఖాలు వాటి మధ్యలో ఐదవ ముఖం ఉంది. కుమారులారా! మీ తపస్సుకు సంప్రీతుడనైన నేను సృష్టి స్థితులనే కార్యద్వయాన్ని మీకనుగ్రహించాను. అది మీ భాగ్య విశేషం. తరువాత కార్యద్వయాన్ని రుద్ర- మహేశులు మీలాగే నిర్వర్తిస్తున్నారు. అనుగ్రహమనే ఐదవ కృత్యం నేను తప్ప ఇతరులు పొందుటకు అనర్హులు. ఈ పూర్వ వృత్తాంతాన్ని మీరు మరిచారు. రుద్ర మహేశులు విస్మరించ లేదు. వారికి రూప, వేష, కార్య, వాహన, ఆసన, ఆయుధాలలో నాతో సమంగా సారూప్యాన్చిచ్చాను.
వత్సలారా! నా ధ్యానాన్ని విడిచి పెట్టటం వల్ల మీకీ అజ్ఞానం ప్రాప్తించింది. నా యధార్థ జ్ఞానాన్ని కలిగియుంటే మీరు కూడా సారూప్యాన్ని పొంది ఉండే వారు. జ్ఞాన సిద్ధికై మీ అహంకార నిర్మూలనకై “ఓం” కార మంత్రాన్ని జపించండి. ఇది సర్వ మంగళప్రదం. గతంలో ఉపదేశించాను. ఈ "ఓం" కారం ప్రప్రథమంగా నాముఖం నుండి పుట్టింది. దాని లక్ష్యార్థం నేనే. అది నన్నే బోధిస్తుంది. ఈ ఓంకారం వాచకం. నేను వాచ్యుణ్ణి. అది నా స్వరూపం. దాని నిత్య స్మరణ నా స్మరణయే అవుతుంది.
ఈ మంత్రం ఉద్భవించిన విధానాన్ని చెపుతున్నాను వినండి. ముందుగా ఉత్తరముఖం నుండి అకారం, పశ్చిమ ముఖం నుండి ఉకారం, దక్షిణముఖం నుండి మకారం, తూర్పుముఖం నుండి బిందువు, మధ్యముఖం నుండి నాదం పుట్టి ఈ మంత్రం ఐదు విధాలుగా విస్తరించి తిరిగి ఏకీభూతమై "ఓం" అనే ఏకాక్షర మంత్రమై నిలిచింది. నామరూపాత్మకమైన ఈ జగత్తును గూర్చిన సత్యాన్ని కుల (దేవి - స్త్రీ) అకుల (దేవ పురుష) మంత్రాలుగా వేదం చెప్పింది. అవి వేరు వేరుగా ఉన్నాయి. కాని ఈ ఓంకారం మాత్రం శివ - శక్తి బోధకం. స్త్రీ - పురుష శక్తులు రెండూ ఇందులో ఉన్నాయి.
ఈ ఓంకారం నుండి అకారాది వరుస, మరియు నకారాది వరుసలో పంచాక్షరి మంత్రం పుట్టింది. ఇది సగుణుడు, సాకారుడు ఐన భగవానుని బోధిస్తుంది. ఈ పంచాక్షరి నుండే ఐదైదు వర్ణములు గల ఐదు వర్గములతో కూడిన వర్ణమాల పుట్టింది. శిరోమంత్రము అని చెప్పబడే నాల్గవ పాదంతో సహా మూడు పాదాలుగల గాయత్రీ మంత్రం కూడా దీని నుండే పుట్టింది. దాని నుండి సమస్త వేదములు, వేదాల నుండి కోట్లాది మంత్రాలు పుట్టాయి. ఆయా మంత్రాల వలన అంతమాత్రపు సిద్ధి. ఈ ఓంకారోపాసన వలన సర్వసిద్ధులు లభిస్తాయి. తుదకు మోక్షం కలుగుతుంది."
ఇంత వరకు ఉపదేశించి శివుడు నందికేశ్వరుని వైపు చూచాడు. శివాజ్ఞను ఎరిగిన నందీశ్వరుడు బ్రహ్మ - విష్ణువులను ఉత్తర ముఖంగా ఆసీనులను చేసి వారి శిరస్సులపై తన హస్త పద్మాన్నుంచి తిరిగి ఆ మహా మంత్రాన్ని ఉపదేశించాడు. వారిద్దరు ఆ మంత్రాన్ని మూడుసార్లు ఉచ్చరించి యంత్ర, తంత్ర, పూర్వకంగా గ్రహించి గురు దక్షిణగా తమ్ముతామే ఆత్మ సమర్పణ చేసికొన్నారు. అనంతరం చేతులు జోడించి జగద్గురువైన మహాదేవునిలా స్తుతించారు.
శ్లోకం (శ్లో||):
నమో నిష్కల రూపాయ- నమో నిష్కల తేజసే 
నమస్సకల నాథాయ - నమస్తే సకలాత్మనే ॥ 
నమః ప్రణవ వాచ్యాయ - నమః ప్రణవ లింగినే 
నమః స్పృష్ట్యాది కర్రేచ - నమః పంచముఖాయతే | 
పంచ బ్రహ్మ స్వరూపాయ- పంచకృత్యాయతే నమః 
ఆత్మనే బ్రహ్మణే తుభ్య - మనంత గుణ శక్తియే ॥ 
సకలాకల రూపాయ శంభవే గురవే నమః 
ఇతి స్తుత్వాగురుంపద్యై - ర్రహ్మా విష్ణు శ్చనేమతుః ॥
తాత్పర్యం (తా||):
శంకరా! నిరాకారుడవైన నీకు నమస్కారం. తేజో రూపుడవైన నీకు నమస్కారం. సాకారుడవైన నీకు నమస్కారం. ఓంకార వాచ్యుడవైన నీకు నమస్కారం. ఓంకారం నీకు చిహ్నం. సృష్ట్యాది పంచకృత్యములను ఆచరించు ఐదు ముఖములు గల నీకు నమస్కారం. పంచకృత్యములను చేయు పంచబ్రహ్మ స్వరూపుడవైన నీకు నమస్కారం. ఆత్మరూపుడు, పరబ్రహ్మ స్వరూపుడు, అనంత కళ్యాణగుణ శక్తి యుతుడవైన నీకు నమస్కారం. సాకార, నిరాకార రూపుడైన శివగురువునకు నమస్కారం. 
ఈ విధంగా బ్రహ్మ- విష్ణువు లిరువురు మంత్రాలతో గురువైన శంకరుని స్తుతించారు.
అంత అంబికా సహితుడైన శంకరుడు ఆనందించి "ఓ కుమారులారా! నా యధార్థ తత్త్వాన్ని మీకు బోధించి నా నిజ స్వరూపాన్ని మీకు తెలియ చెప్పాను. దేవీకృప వలన లభించిన నా ఆత్మ స్వరూపమైన, ప్రణవ మంత్రాన్ని జపించండి. దీని వలన సుస్ధిరమైన జ్ఞానం, శాశ్వతమైన భోగ, భాగ్యాలు లభిస్తాయి. ఆర్థ్రో నక్షత్రయుక్త చతుర్దశి నాడు జపిస్తే అక్షయఫలం లభిస్తుంది. సూర్యుడు మహార్రా నక్షత్రంలో ప్రవేశించినప్పుడు చేసిన జపానికి కోటి రెట్లు ఫలం అధికం. మృగశీర్ష యెక్క అంత్యకాలం, పునర్వసు యొక్క ప్రారంభకాలంలో చేసిన పూజా, హోమ, తర్పణాదులకు ఆర్ధ్రతో సమమైన ఫలం చేకూరుతుంది. ప్రాతః కాలంలోను, మధ్యాహ్న సంధికాలం లోను నన్ను దర్శించాలి. రాత్రియందు గాని, లేక సంధ్యాకాలమందు గాని చతుర్దశి తర్వాత తిథితో కలిసియున్న కాలం నా దర్శనానికి మిక్కిలి శ్రేష్టం.
కుమారులారా! నాలింగము మరియు మూర్తి రెండూ సమాన మైనవే. ఐనా సాధకునకు లింగార్చన శ్రేష్టం. మోక్షార్థి ఐన వానికి లింగార్చన శ్రేష్టతరం. లింగాన్ని ఓంకార మంత్రం తోను, మూర్తిని పంచాక్షరితోను పూజించాలి. సాధకుడు తాను స్వయంగా లింగ ప్రతిష్ఠ చేసి లేదా ఇతరులచే ప్రతిష్టాపన చేయించి షోడశోపచార పూజా విధానంతో అర్చిస్తే నా నివాసమైన కైలాసాన్ని పొందగలడు. ఈ విధంగా లోక పాలకులైన బ్రహ్మ -విష్ణువుల కుపదేశించి సర్వజ్ఞుడైన శంకరుడు అంతర్హితు డయ్యాడు.

లింగ ప్రతిష్ఠ - ప్రణవం పంచాక్షరి:
సూతుణ్ణి ఋషులిలా అడిగారు. “ఓ సూతా! లింగాన్ని ఎలా ప్రతిష్ఠించాలి? 
లింగం యొక్క లక్షణాలేమిటి? దానిని ఎలా. 'అర్చించాలి? 
దేశ, కాలాదుల ననుసరించి దేనితో లింగాన్ని నిర్మించాలి?" ఋషుల ప్రశ్నలకు సమాధానంగా సూతుడిలా చెప్పసాగాడు. "ఋషులారా! సావధానంగా వినండి. అనుకూలమైన శుభముహుర్తంలో పుణ్యక్షేత్రంలో, నదీ తీరంలో పార్ధివ, జల, తేజోమయ లింగాల్లో, మనసుకిష్టమైన లింగాన్ని ప్రతిష్ఠించి నిత్యమూ అర్చించాలి. కల్పంలో చెప్పబడిన విధంగా అర్చించాలి.
చల ప్రతిష్ఠలో చిన్న లింగం, అచల ప్రతిష్టలో పెద్ద లింగం శ్రేష్ఠం. సలక్షణాలతో కూడిన లింగాన్ని పీఠంతో సహా స్థాపించాలి. లింగ పీఠం మండలాకారంగా గాని, చతుర్భుజాకారంగా గాని, త్రికోణాకారంగా కాని ఖట్వాంగం వలె మధ్యలో సూక్ష్మంగా గాని ఉంటే మహాఫలం. చల ప్రతిష్ఠలో లింగాన్ని మట్టి, రాయి, లోహం మొదలైన
పదార్థాలతో చెయ్యవచ్చు. పీఠాన్ని, లింగాన్ని ఒకే పదార్థంతో చెయ్యాలి. బాణ లింగానికి ఈ నియమం వర్తించదు. లింగం కర్త యొక్క పన్నెండు వ్రేళ్ళ పరిమాణం ఉంటే ఉత్తమం. ఎక్కువ ఉన్నా దోషం లేదు. చల ప్రతిష్ఠలో లింగ పరిమాణం యజమాని యొక్క వ్రేలంత ఉండవచ్చు.
అచల ప్రతిష్టలో ముందు శిల్ప శాస్త్రానుసారంగా దేవాలయాన్ని నిర్మించాలి. అందులో గర్భగుడి సుందరంగాను, ధృఢం గాను, అద్దంవలె స్వచ్ఛంగాను ఉండాలి. నాలుగు దిక్కులలోను నవరత్నాలంకృతమైన నాలుగు ద్వారాలుండాలి. లింగాన్ని ప్రతిష్ఠించు స్థానంలో నీల, రక్త, వైదూర్య, శ్యామ, మరకత, ముక్తకా, ప్రవాల, గోమేధ, వజ్రములనే తొమ్మిది రత్నాలను వేదోక్తపురస్సరంగా ఉంచాలి.
సద్యోజాతాది మంత్రాలచే లింగాన్ని ఐదు స్థానాల్లో పూజించాలి. సాకారుడనైన నాకు, ఇతర దేవతలకు హవిస్సుతో అగ్నిలో హోమం చెయ్యాలి. గురువును, ఆచార్యుని దక్షిణలతో అర్చించాలి. బంధు జనుల కోర్కెలను తీర్చి, అర్ధులకు ధన ధాన్యాదులను, పశువులను దానమియ్యాలి. చరాచర జీవు లన్నింటిని ప్రయత్న పూర్వకంగా సంతోష పెట్టాలి. బంగారంతో, నవరత్నాలతో లింగ గర్తాన్ని (గోతిని) పూరించాలి. సద్యోజాతాది మంత్రాలను పఠిస్తూ, మంగళకరుడైన మహాదేవుని ధ్యానించి, ఓంకారంతో దిక్కులు ప్రతిధ్వనింపగా, శంఖనాదం చేస్తూ గర్తంలో లింగాన్ని ప్రతిష్టించి పీఠంతో కలపాలి. ఆపై ధృఢమైన లేపనంతో లింగ పీఠాలను సుస్థిరం చేయాలి. అట్టి దేవాలయంలో ఉత్సవార్ధం బయటి పూజలకై పరమ మంగళమయమైన పార్వతీ పరమేశ్వరులను పంచాక్షరితో స్థాపించాలి. ఆ మూర్తులను గురువుల నుండి గాని, సాధు పురుషులచే పూజింపబడిన దానిని గాని తెచ్చుకోవచ్చు. ఈ విధంగా లింగాన్ని, మూర్తిని అర్చిస్తే శివపదం లభిస్తుంది.
అంతే గాక లింగం రెండు విధాలని చెప్పబడింది. ఒకటి స్థావరం, రెండవది జంగమం. చెట్లు, లతలు ఇత్యాదులు స్థావరాలు. క్రిమికీటకాదులు జంగమాలు. స్థావర లింగాన్ని జల సేవనంతోను, జంగమ లింగాన్ని ఆహారాదులతోను ప్రీతి పూర్వకంగా సంతోష పెట్టాలి. ఇదే శివపూజ. సర్వత్ర పీఠం దేవీ స్వరూపం, లింగం చిన్మయ స్వరూపం. ఏవిధంగా శంకరుడు ఉమాదేవిని ఎల్లప్పుడు తన అంకపీఠంపై అధివసింప చేసికొని ఉంటాడో ఆ విధంగానే లింగం పీఠాన్ని ధరించి ఉంటుంది. ఈ విధంగా మహాలింగాన్ని స్థాపించి ఉపచారాదులతో పూజించి ధ్వజారోహణాది ఉత్సవాలను జరిపించాలి. మానవుడు అచల ప్రతిష్ఠ వలన శివధామాన్ని, చల ప్రతిష్ఠ వలన శివపదాన్ని పొందుతాడు.
లింగాన్ని షోడశోపచార పూజా విధానంతో అర్చించాలి:
1) ఆవాహన, 
2) ఆసనం, 
3) అర్ఘ్యం 
4) పాద్యం 
5) ఆచమనం 
6) అభ్యంగనం 
7) వస్త్రం 
8) గంధం 
9) పుష్పం 
10) ధూపం 
11) దీపం 
12) నైవేద్యం 
13) నీరాజనం 
14) తాంబూలం 
15) నమస్కారం 
16) ఉద్వాసన ఇవి షోడశోపచారాలు, 
వీటిని యథాశక్తి ఆచరించాలి. 
కనీసం అభిషేక, నైవేద్య, నమస్కార, తర్పణాలను యథాశక్తి చేసిన వారికి శివపదం లభిస్తుంది.
దేవతలచే, ఋషులచే లేదా ఇతర మానవులచే లేదా స్వయం వ్యక్తమైన లేదా సాధకుడు తాను ప్రతిష్ఠించిన నూతన లింగాన్ని యథావిధిగా అర్చించినా లేదా పూజాద్రవ్యాలను దానమిచ్చినా మరణానంతరం కైలాస ధామాన్ని చేరుకొంటాడు. కనీసం శివాలయానికి వెళ్ళి ప్రదక్షిణ నమస్కారాదులను చేసినా. ప్రతి నిత్యం లింగదర్శనం చేసినా శివసాయుజ్యం లభిస్తుంది, మట్టి, పిండి, గోమయం, పుష్పములు, గన్నేరు పువ్వులు, ఫలాలు, బెల్లం, వెన్న, విభూతి, అన్నం ఈ మొదలైన వాటిలో తన మనసుకు నచ్చిన వస్తువుతో లింగాన్ని చేసి యథావిధిగా శక్తి మేరకు అర్పించాలి. లింగ పరిమాణం విషయంలో నిషేధమేమి లేదు. దేన్నైనా లింగ భావనతో పూజించ వచ్చు. సాధకుని శ్రమకు తగిన ఫలాన్నిచ్చే వాడు శంకరుడే కదా! లింగాన్ని కాని లింగం యొక్క వెలను గాని శ్రధాభక్తులతో శివభక్తునికి సమర్పిస్తే శివపదం లభిస్తుంది.
నిత్యము ఓంకారాన్ని పదివేలు జపించినా లేదా ఉభయ సంధ్యల యందు వేయి చొప్పున జపించినా ఆ భక్తుడు శివ సాయుజ్యాన్ని పొందుతాడు. ఓంకారాన్ని దీర్ఘ మకారాంతంగా జపిస్తే మనశ్శుద్ధి కలుగుతుంది. సమాధి స్థితిలో మానసికం గాను, ఇతర కాలాలలో ఇతరులకు వినపడని విధంగాను చెయ్యాలి. బిందువు (అనుస్వారం) నాదములతో కూడిన ఓంకారం సమాన ప్రణవం.
పంచాక్షరిని నిత్యము పదివేలు లేదా ఉభయ సంధ్యల యందు వేయి చొప్పున జపిస్తే శివపదం లభిస్తుంది. గాయత్రి యందు అధికారం గలవారు పంచాక్షరిని ఆదియందు ఓంకారంతో కలిపి జపిస్తే శ్రేష్టం. మంత్రాన్ని ఎప్పుడూ గురువునుండి దీక్షాపూర్వకంగా స్వీకరిస్తేనే సిద్ధి, సత్యముచే పవిత్రమైన అంతఃకరణ గలవాడు, జ్ఞానియైన వాడు మాత్రమే గురువు. పంచాక్షరిని గాయత్రీ మంత్రాధికారులు నమఃపూర్వకంగాను (నమశ్శివాయ) ఇతరులు నమః అంతముగను (శివాయ నమః) జపించాలి. స్త్రీలు కూడ నమః అంతముగా
జపించాలి. బ్రహ్మజ్ఞానులైన స్త్రీలు నమః పూర్వకంగ జపించాలి. ఐదు కోట్లు జపించిన వారెవరైనా శివునిలో ఐక్యమవుతారు. ఒకటి, రెండు, మూడు నాలుగు కోట్లు జపిస్తే క్రమంగా బ్రహ్మ, విష్ణు, రుద్ర, మహేశ లోకాలను పొందుతారు. ఒక అక్షరాన్ని వేరువేరుగా అక్షర లక్షలు (ఐదు లక్షలు) లేదా మంత్రాన్ని అక్షర లక్షలు (ఇరవై ఐదు లక్షలు జపిస్తే కైలాససిద్ధి కలుగుతుంది. అనంత కోటి మంత్రాలున్నాయి. ఒక అక్షరం మొదలుగా తొమ్మిదివేల తొమ్మిదివందల తొంభై తొమ్మిది అక్షరాలుగల మంత్రాలున్నాయి. ఒకే అక్షరంగల మంత్రాలను ఒక కోటి జపం చెయ్యాలి.
శివాలయంలో పూలతోటలను పెంచినా, ఆలయాన్ని తుడిచి, కడిగి శుభ్రం చేసినా శివుడు ప్రసన్నుడవుతాడు. శివాలయం లేని చోట పండితుడు నివాసముండ రాదు. మానవ ప్రతిష్ఠితమైతే లింగంనుండి వంద బారల దూరం వరకు, ఋషి లేదా దేవతా ప్రతిష్ఠిత క్షేత్రంలో వేయి మూరల వరకు, స్వయంభూ క్షేత్రంలో వేయి ధనస్సుల దూరం వరకు పవిత్ర భూమి అని జ్ఞానుల మాట. గ్రామంలో గల బావులలోని నీరు పానయోగ్యం కాకపోయినా ఆ గ్రామంలో గల శివాలయం లోని బావినీరు మధురంగా ఉంటుంది. అదే పవిత్ర భూమి అనే మాటకు సాక్ష్యం. మానవుని మరణానంతరం దహనం మొదలుగా ఇతర కర్మలను శివక్షేత్రంలో చేస్తే ఆ జీవుడు ముక్తుడౌతాడు. కోరికలతో శివార్చన చేస్తే వెంటనే ఫలం లభిస్తుంది. నిష్కామంగా చేస్తే జ్ఞానమే దాని లబ్ది. మహా మహిమోపేత మైన శివక్షేత్రంలో ఏడు, ఐదు లేక మూడు కనీసం ఒక్క రాత్రి నివసిస్తే శివానుగ్రహం తప్పక లభిస్తుంది.
ఉదయం, మధ్యాహ్నం, సాయంకాలము అని దినం మూడు భాగాలుగా ఉంది. ఉదయం నిత్య కర్మలకు, మధ్యాహ్నం కామ్య కర్మలకు సాయంకాలం శాంతి కర్మలకు తగిన కాలం, రాత్రి యందు కూడా ఇలాటి విభాగమే ఉంది. రాత్రి మధ్యభాగానికి నిశీధమని పేరు, ఆ కాలంలో శివపూజ చేస్తే విశేషఫలం, కలియుగంలో విశేషించి కర్మచేత ఫలసిద్ధి. మానవుడు ధార్మిక ప్రవృత్తి, పాపభీతి కలిగి యథాశక్తి పైన చెప్పిన వాటిలో ఏదో ఒక దానిని ఆచరిస్తే ఫలం అనంతంగా ఉంటుంది."
ఇంత వరకు శ్రద్ధతో విన్న ఋషులు ప్రీత చేతస్కులై సూతుణ్ణిలా అడిగారు. "ఓ సూతా! నీవు యోగులలో శ్రేష్ఠుడవు. మాకు పుణ్య క్షేత్రాల గురించి సంగ్రహంగా చెప్పు. శివక్షేత్రాలను గూర్చి, శివాగమాలను గూర్చి కూడ వివరించు, మానవు లందరు వాటిని దర్శించి సేవించి ధన్యులవుతారు."

తీర్థములు - క్షేత్రములు:
సూతుడిలా చెప్ప సాగాడు. "ఓ మునులారా! దుర్గమ పర్వతారణ్యాలతో కూడిన ఈ విశాలమైన భూమి శివాజ్ఞచే ప్రాణులను ధరించి ఉంది. జగన్నాథుడైన పరమేశ్వరుడు లోకానుగ్రహం కోసం ఆయా స్థలాలలో పుణ్యక్షేత్రాలను కల్పించాడు. ఋషులు నివసించుట వలన కొన్ని, దేవతానుగ్రహం వలన కొన్ని, స్వయంభూలింగావిర్భావం వలన కొన్ని లోకరక్షణార్ధం క్షేత్రములయ్యాయి. పుణ్యక్షేత్రాలలో తీర్ధస్నానం మహిమోపేతమైనది. క్షేత్రం అంటే భూమి మహిమ. తీర్ధం: అంటే జల మహిమ.
ముందు తీర్థాలను గూర్చి చెపుతాను వినండి. సరస్వతీ నది అరవై ముఖాలు (ధారలు లేక చిన్న చిన్న ఉపనదులు) గలది. హిమవత్పర్వతంలో పుట్టిన గంగానది వంద ముఖములు గలది, దాని తీరంలో కాశి ఇత్యాది పుణ్యక్షేత్రాలున్నాయి. సూర్యుడు మృగరాశిలో ఉండగా కాశీ నివాసం శ్రేష్టం. గురువు (బృహస్పతి) మృగరాశిలో ఉండగా శోణ భద్రానది శ్రేష్టం. దానికి పది ముఖాలున్నాయి. నర్మదా నదికి ఇరవై నాలుగు ముఖాలు, తమసా నదికి పన్నెండు. రేవా నదికి పది, గోదావరికి ఇరవై ఒకటి, కృష్ణవేణికి పద్దెనిమిది, తుంగభద్రకు పది, సువర్ణముఖీ నదికి తొమ్మిది ముఖాలు ఉన్నాయి. ఇరవై యేడు ముఖాలుగల కావేరీ నది సహ్య పర్వతం నుండి పుట్టింది. దాని తీరంలో పవిత్రమైన శైవక్షేత్రాలెన్నో ఉన్నాయి.
గురువు, రవి మేషరాశి యందున్నప్పుడు నైమిషం లోను, బదరిలోను స్నానం చేయ్యాలి, రవి సింహరాశి యందు, కర్కాటక రాశియందు ఉన్నప్పుడు సింధు, కేదారాలలో స్నానం ఉత్తమం. భాద్రపద మాసంలో గురువు సింహరాశిలో ఉండగా గోదావరీ స్నానం. గురువు, రవి కన్యారాశిలో ఉండగా యమునా, శోణ నదుల స్నానం, రవి, గురుపులు తులారాశిలో ఉండగా కావేరి స్నానం, మార్గశిర మాసంలో రవి, గురువులు వృశ్చిక రాశిలో ఉండగా నర్మదా నదీ స్నానం అమిత పుణ్యప్రదములు, గురువు, రవి ధనూరాశిలో ఉండగా సువర్ణ ముఖీ స్నానం, మాఘమాసంలో గురువు మకర రాశిలో ఉండగా గంగా స్నానం, గురువు, రవి మీనరాశిలో ఉండగా కృష్ణవేణిలో స్నానం మహాపుణ్య ప్రదాలని పూర్వ ఋషులు చెప్పిన మాట. తామ్రపర్ణి, వేగవతీ నదీ తీరాలలో స్వర్గఫలాన్నిచ్చే దివ్య క్షేత్రాలున్నాయి.
మానవుడెల్లప్పుడు సదాచారము, సద్వృత్తము, సద్భావన కలిగి దయాళువై ఉండాలి. పుణ్య క్షేత్రములయందు, తీర్ధములయందు, నదీ సంగమ, తీరముల యందు, గిరి శిఖరముల యందు, అరణ్యముల యందు, వనముల యందు పరమేశ్వర విలాసం తాండవ మాడుతూ ఉంటుంది. అందుకనే అక్కడ చేసిన పుణ్యం వృద్ధి పొందుతుంది. అలాగే పాపం కూడా. పుణ్యం ఐశ్వర్యాన్నిస్తుంది. మనోవాక్కాయ కర్మలచే చేసిన పాపాన్ని హరిస్తుంది.
అన్నింటి కంటే మనస్సుతో చేసిన పాపం వజ్రలేపం వలె కల్పాంతం వరకు వెంటాడుతూనే ఉంటుంది. అది ధ్యానం వలన మాత్రమే నశిస్తుంది. మరో దారి లేదు. వాక్కుతో చేసిన పాపం జపం వల్ల, శరీరంతో చేసిన పాపం తపస్సు వల్ల, ధనంతో చేసిన పాపం దానం వల్ల నశిస్తుంది. మరో మార్గం లేదు. ఈ ప్రాయశ్చిత్త కృత్యాలన్నీ తీవ్రమైన పశ్చాత్తాపంతో చెయ్యాలి. పశ్చాత్తాపం వల్ల సగం పాపం, తిరిగి ఆ పాప కృత్యాన్ని ఎప్పుడూ చెయ్యనందువల్ల మిగతా పాపం నశిస్తుందని జ్ఞాన దృష్టిగల ఋషులు చెప్పిన మాట. పుణ్య పాపాలు రెండింటికి బీజాంశము, వృద్ధ్యంశము, భోగాంశము అను మూడు భాగాలుంటాయి. బీజాంశం జ్ఞానం చేత, వృద్ధ్యంశం పైన చెప్పిన విధంగాను, భోగాంశం అనుభవించటం వల్లను నశిస్తుంది.
పుణ్యక్షేత్ర దర్శనం వల్ల, తీర్ధ స్నానం వల్ల, దేవతారాధన వల్ల, మహాత్ముల దర్శన, సేవనాదుల వల్ల పాపం యొక్క బీజాంశం, వృద్ధ్యంశం నశిస్తాయి. భోగాంశం మాత్రం అనుభవించటం వల్ల మాత్రమే నశిస్తుంది. కావున సుఖాన్ని కోరే మానవుడు పాపాలను చెయ్యరాదు."

సదాచారం- శౌచం:
ఋషులు సూతుణ్ణిలా ప్రశ్నించారు "సూతా! ఉత్తమ లోకాలనిచ్చే సదాచారాన్ని గూర్చి మాకు చెప్పు. స్వర్గ -నరకాదులను ప్రాప్తింప చేసే ధర్మాధర్మాలను గూర్చి కూడా చెప్పు". అప్పుడు సూతుడిలా చెప్పసాగాడు. - ధర్మానుష్ఠానం
"ఋషులారా! ముందుగా బ్రాహ్మణ విధులను గురించి చెపుతాను. విధులన్ని ఎక్కువగా బ్రాహ్మణునికే చెప్పబడ్డాయి. సదాచారం కలిగిన విద్వాంసుడు బ్రాహ్మణుడని, వేదాచార యుతుణ్ణి విప్రుడని ఈ రెంటిలో ఏదో ఒక గుణం కలవాడు ద్విజుడని వ్యవహారం. రాజ సేవ వల్లగాని, వ్యాపారం వల్లగాని, వ్యవసాయం వల్లగాని జీవించే బ్రాహ్మణుడు వరుసగా క్షత్రియ, వైశ్య, కర్షక బ్రాహ్మణులని పిలువబడతారు. ద్రోహబుద్ధి గల బ్రాహ్మణుడు దుష్ట బ్రాహ్మణుడవుతాడు. భూమిని పాలించువాడు రాజు. ఇతర రాజవంశీయులు క్షత్రియులు. ధాన్యాదులను అమ్మేవాడు వైశ్యుడు. ఇతర వైశ్యకులస్థులు వణిక్కులు, వ్యవసాయం చేసే వారు కర్షకులు. ఇతరులు దస్యులు.
మానవులందరు ఉషః కాలంలో లేచి తూర్పుదిక్కుకు తిరిగి పరమేశ్వరుని ధ్యానించి, ఆ రోజు చెయ్య వలసిన ధర్మాధర్మ కృత్యాలను గూర్చి ఆలోచించి, ఆదాయ వ్యయాలను గూర్చి ఆలోచించాలి. నిద్రను వీడే సమయాన్ని, పద్ధతిని బట్టి మానవుని ఆయుర్దాయం, ఆరోగ్యం, మరణం, పాపం, భాగ్యం, వ్యాధి, పుష్టి మరియు శక్తి ఇత్యాది ఫలాలు కలుగుతాయని గ్రహించాలి. రాత్రి యొక్క చివరి ఝామునకు ఉషస్సు అని దానిలోని సగం భాగానికి సంధి అని పేరు. మానవులందరు ఆ సమయంలో నిద్ర లేవాలి.
దంతధావనం చేసేటప్పుడు చూపుడు వ్రేలును ఉపయోగించరాదు. జలదేవతలకు నమస్కరించి మంత్ర పూర్వకంగా స్నానం చేయాలి. విద్వాంసుడు స్నాన కాలంలోనే దేవపితృ తర్పణాలను చేయాలి. తెల్లని పంచను ఐదు కచ్చలతో కట్టాలి. సర్వ కర్మల యందు సర్వులు ఉత్తరీయాన్ని ధరించాలి. నదులలో గాని, చెరువులలో గాని బట్టలను ఉతక రాదు. గట్టుపై ఉతికి పిండుకోవాలి. ఆ వస్త్రజలం పితృదేవతలకు తృప్తినిస్తుంది.
బ్రాహ్మణుడు జాబాలోపనిషత్తు లోని 'అగ్నిరితి భస్మ' అను మంత్రాన్ని ఉచ్చరించి భస్మతో త్రిపుండ్రాన్ని ధరించాలి. పాప ప్రక్షాళనార్థం 'ఆపో హిష్ఠా' అను మంత్రంతో జలాన్ని శిరస్సుపై చల్లుకోవాలి. 'యస్యక్షయాయ' అనే మంత్రంతో పాదాలపై చల్లుకోవాలి. దీనికి సంధ్యాప్రోక్షణమని పేరు. ఆపోహిష్టేత్యాది మంత్రాలతో పాదాన్ని, శిరస్సును, హృదయాన్ని సంప్రోక్షణ చెయ్యాలి. దీనిని మంత్రస్నాన మంటారు. అపవిత్రస్పర్శ కొద్దిగా కలిగి నప్పుడు గాని, స్వస్థత లేనప్పుడు గాని, రాజుకు, రాష్ట్రానికి భయం కలిగి నప్పుడు గాని, యాత్రా కాలంలో గాని ఈ మంత్ర స్నానం చెయ్యాలి. ఉదయం 'సూర్యశ్చ' అను మంత్రంతోను, సాయంకాలం 'అగ్నిశ్చ' అనే మంత్రం తోను నీటిని త్రాగి, మరల మంత్రప్రోక్షణం చెయ్యాలి. ఉదయం తూర్పుదిక్కుకు సాయంత్రం పడమర దిక్కుకు తిరిగి అర్ఘ్యం ఇవ్వాలి. కాలాతిక్రమణం లేకుండా సంధ్యోపాసన చెయ్యాలి.
శివుడు, గౌరి, గుహుడు, విష్ణువు, బ్రహ్మ, ఇంద్రుడు మరియు యముడు ఇత్యాది దేవతల నుద్దేశించి కార్యసిద్ధికై తర్పణాలను ఇయ్యాలి. తర్వాత బ్రహ్మార్పణం, ఆచమనం చేయాలి. విద్వాంసుడు తీర్థానికి దక్షిణంగా పవిత్రమైన స్థలంలో స్థిరాసనంలో నిశ్చలమనస్కుడై
సర్వదేవతా నమస్కారం చేసి ముందుగా ఓంకారాన్ని తరువాత గాయత్రిని జపించాలి. ఓంకారాన్ని జపించేటప్పుడు జీవబ్రహ్మైక్యాను సంధానం విధిగా చెయ్యాలి.
శ్లోకం (శ్లో||):
త్రైలోక్య సృష్టి కర్తారం స్థితి కర్తార మచ్యుతమ్ ॥ 
సంహర్తారం తథా రుద్రం - స్వప్రకాశ ముపాస్మహే ॥ 
జ్ఞాన కర్మేంద్రియాణాం- మనోవృత్తీర్ధియస్తథా ॥ 
భోగ మోక్ష ప్రదే ధర్మే - జ్ఞానేచప్రేరయే త్సదా ॥
తాత్పర్యం (తా||):
"ముల్లోకాలను సృష్టించిన బ్రహ్మను, స్థితికర్త ఐన అచ్యుతుని, సంహారకర్త ఐన రుద్రుని ఆత్మ ప్రకాశరూపంగా ఉపాసిస్తున్నాను. ఓంకారం మాయొక్క జ్ఞానేంద్రియాలను, కర్మేంద్రియాలను, మనోవృత్తులను, ధీవృత్తులను ఎల్లప్పుడు భోగమోక్షముల నిచ్చు ధర్మము నందు మరియు జ్ఞానము నందు ప్రేరేపించు గాక!" ఈ విధంగా ఓంకారార్థాన్ని బుద్ధితో ధ్యానించు వాడు నిశ్చయంగా పరబ్రహ్మమే అవుతున్నాడు. ఈ అర్థం తెలియక పోయినా కేవలం బ్రాహ్మణత్వాన్ని నిలపెట్టటం కొరకైనా ఓంకారాన్ని జపించాలి.
మూలాధారం మొదలు సహస్రారం వరకు ఆరుచక్రాల లోను విద్యేశ్వర, బ్రహ్మ, విష్ణు, ఈశ, జీవాత్మ, పరమాత్మలను ధ్యానించాలి. "సో-హం (అది నేనే)" అనే పరబ్రహ్మ బుద్ధితో ఆ దేవతలతో ఐక్యభావన చేస్తూ గాయత్రిని జపించాలి. ఆ దేవతలను బ్రహ్మరంధ్రము నందు, దేహానికి బయట కూడా భావన చేయాలి. అనంతకోటి ఉపాధులతో కూడిన ఈ సృష్టి మహత్తత్త్వం నుండి వ్యక్తమైంది. ఒక్కొక్క గాయత్రీ జపంచే ఒకొక్క శరీరాన్ని అతిక్రమించి జీవుణ్ణి పరమాత్మ యందు లీనం చెయ్యాలి. ఇదే జపతత్త్వం. ఈ విధంగా జపం చేసి సూర్యునికి అభిముఖంగా ఉపస్థానం చెప్పాలి. పన్నెండులక్షల గాయత్రిని జపించినవాడు పూర్ణ బ్రాహ్మణుడు. బ్రాహ్మణుడు ఈ విధంగా డెబ్బైఏండ్ల వరకు నియమ పాలనతో జీవించి ఆపై సన్న్యసించాలి. సన్న్యాసి ఉదయం పన్నెండువేలు ఓంకారజపం చెయ్యాలి.
కోరికలు కలవాడు తత్రాప్తికై వేదోక్త కర్మలను ఆచరించాలి. దానికోసం ధనసంపాదన చెయ్యాలి. కామనలు లేనివానికి ధనంతో పనిలేదు. బ్రాహ్మణుడెల్లవేళలా ముముక్షువై సర్వదా బ్రహ్మజ్ఞానాన్ని అభ్యసించాలి. ధర్మాచరణ వల్ల ధనం, ధనం వలన భోగాలు లభిస్తాయి. ధార్మికంగా సంపాదించిన ధనంతో లభించిన భోగం చివరకు వైరాగ్యానికి హేతువవుతుంది. అధర్మార్జిత ధనంతో అనుభవించిన భోగాలు రాగానికి, రోగానికి, హేతువులవుతాయి. ద్రవ్యధర్మం దేహధర్మం అని ధర్మం రెండు విధాలు. యజ్ఞాదులు ద్రవ్య ధర్మాలు. తీర్థస్నానమిత్యాదులు దేహ ధర్మాలు. ధనంవల్ల ధనం పుడుతుంది. తపస్సువల్ల దివ్యరూపం వస్తుంది. నిష్కామ ధర్మాచరణవల్ల అంతఃకరణ శుద్ధి, దాని వలన జ్ఞానం కలిగితీరుతుందనటంలో సంశయంలేదు.
కృతయుగంలో తపస్సు, కలియుగంలో ద్రవ్యధర్మం (దానం) ప్రశస్తమైనవి. కృత యుగంలో ధ్యానం, త్రేతలో తపస్సు, ద్వాపరంలో యజ్ఞానుష్ఠానం, కలిలో మూర్తి పూజ వీటి వలన జ్ఞానం కలుగుతుంది. పుణ్య పాపాలను బట్టి సుఖదుఃఖాలు ఉంటాయి. అధర్మం హింస రూపంలోను, ధర్మం సుఖరూపంలోను ఉంటుంది. దుష్ప్రవర్తన వలన దుఃఖం, సత్ప్రవర్తన వలన సుఖం కలుగుతుంది. కనుక భోగ మోక్ష సిద్ధికై ధర్మాచరణ చెయ్యాలి. కలిలో దానం గొప్పది. విద్య, శీలము, వృత్తము (నడవడిక) కలవానికి దానం చేయాలి. దానం చెయ్యలేని వాడు తపస్సును ఆర్జించాలి. తపస్సు వలన అక్షయ సుఖప్రాప్తి లభిస్తుంది. అదీ చెయ్యలేని వానికి తీర్థ సేవనం ఉత్తమం.
మనుష్యులందరు విధివిహితమైన కర్మలను ఆచరిస్తూ దైన్యానికి తావీయకుండా (తిండికి బట్టకు లోటురాకుండ) అధిక శ్రమకు లోను కాకుండా ధనార్జన జరపాలి. మానవునకు సత్పురుషుల సాంగత్యం ముఖ్యం. దాహానికి నీరు, ఆకలికి అన్నం ఇవి ఉత్తమమైన దానాలు. మానవుడు తన వద్దనున్న ధనాన్ని ధర్మ వృద్ధి, భోగ భాగాలుగా ఏర్పాటు చేసికొని ; ధర్మభాగంతో నిత్య, నైమిత్తిక, కామ్యకర్మలను చెయ్యాలి. వృద్ధి భాగంతో ధనాన్ని వృద్ధి చేసికొని, భోగభాగంతో హితము, మితము ఐన భోగాన్ని అనుభవించాలి. వ్యవసాయార్జిత విత్తంలో పదవ వంతును, వ్యాపారార్జిత విత్తంలో ఆరవ భాగాన్ని దాన ధర్మాలకు ఖర్చుపెట్టాలి.
బ్రాహ్మణుడు తాను పొందిన ప్రతిగ్రహంలో నాల్గవ వంతును, అకస్మాతుగా లభించిన ధనంలో సగాన్ని దానం చెయ్యాలి. అపవిత్రమైన దానాన్ని పట్టరాదు. పాపిష్టిసొమ్ము అని తెలిస్తే సముద్రంలో పడెయ్యాలి. వివేకి అయిన వాడు తనకు తెలిసిన పరుల దోషాలను ప్రకటించ రాదు. ఇతరుల మనసును నొప్పింప రాదు. ఎదుటి వారికి కోపం కలిగేటట్లు మాట్లాడ రాదు. బ్రాహ్మణునకు అగ్న్యారాధన ముఖ్యం. అది చెయ్యలేని వాడు జపాన్ని, అదీ చెయ్యలేని వాడు సూర్య నమస్కారాన్నైనా చెయ్యాలి. ఏనాడూ చల్లారని అగ్నిని అజస్రం అంటారు. బ్రహ్మయజ్ఞ దేవపూజా నిరతులు, అగ్నిపూజా పరాయణులు, గురుపూజారతులు బ్రాహ్మణులను సత్కరించిన వారు వీరంతా స్వర్గంలో భాగస్వామ్యులవుతారు.”

మూడు యజ్ఞములు - ఏడు వారాలు:
సూతుణ్ణి ఋషులిలా ప్రశ్నించారు. “సూతమునీ! అగ్నియజ్ఞ, దేవయజ్ఞ, బ్రహ్మ యజ్ఞములను గూర్చి, గురుపూజ, బ్రహ్మ తృప్తిని గూర్చి మాకు క్రమంగా చెప్పండి.
సూతుడిలా చెప్ప సాగాడు:
“ఓ మునులారా! అగ్ని యందు హోమ ద్రవ్యాన్ని సమర్పించే కర్మకు అగ్ని యజ్ఞమని పేరు. బ్రహ్మచర్యాశ్రమంలో ఉన్నవారు అగ్ని యందు సమిధలను మాత్రమే హోమం చేయాలి. బ్రహ్మచర్యవ్రత నియమాలను పాటించాలి. గృహస్థాశ్రమ స్వీకారంచేసి ఔపాసనకర్మను ప్రారంభించేవరకు అలాగే చెయ్యాలి. హితకరము, పవిత్రము ఐన ఆహారాన్ని మితంగా భుజించుటే వానప్రస్థులకు, యతులకు అగ్ని యజ్ఞమవుతుంది. వారికి వేరే అగ్నిహోత్రం లేదు. ఆత్మయందు సమారోపితమైన అగ్నిహోత్రం గలవారు వారు. ఔపాసనాగ్నిని స్థాపించిన నాటినుండి దానిని ఒకభాండంలో గాని, గర్తంలో గాని ఆరిపోకుండా రక్షించాలి. దానిని 'అజస్రం' అంటారు.
రాజభయం వల్లగాని, లేదా దైవం అనుకూలించక పోవటంవల్ల గాని అగ్నిని సంరక్షించుకోలేని స్థితిలో బ్రాహ్మణుడు ఆత్మయందు లేక అరణియందు ఆ ఆగ్నిని న్యాసం చెయ్యాలి. దానికి 'సమారోపిత' మనిపేరు. ఉదయకాలంలో అగ్నియందీయ బడిన ఆహుతి ఆయుర్వృద్ధిని, సాయంకాల ఆహుతి సంపత్తిని కలిగిస్తుంది. పగలు అగ్ని సూర్యుని యందు ఉంచబడుతుంది కనుక ఈ ఆహుతులకు 'అగ్నియజ్ఞము' అని పేరు. స్థాలీపాకాది కృతువులలో ఇంద్రాది దేవతల నుద్దేశించి అగ్నిలో చేసే హోమానికి 'దేవయజ్ఞము' అని పేరు. చూడాకరణాది (పుట్టు వెంట్రుకలు తీయటం) కర్మలలో లౌకికాగ్ని యందు చేయబడే హోమం కుడా దేవయజ్ఞమే.
దేవతల తృప్తికొరకు బ్రాహ్మణుడు నిత్యము బ్రహ్మయజ్ఞం చేయాలి. వేదాధ్యయనానికి బ్రహ్మయజ్ఞమని పేరు. ఉదయం నిత్యకర్మను ఆచరించి ఆపై సాయంకాలం వరకు వేదపఠనం చెయ్యాలి. ఇక సాయంకాలానంతరం వేద పఠనానికి విధి లేదు. ఇక అగ్ని లేకుండా చేసే దేవయజనాన్ని వినిపిస్తాను. శ్రద్ధగా వినండి.
సృష్ట్యాది యందు సర్వజ్ఞుడు, కరుణాకరుడు ఐన మహాదేవుడు లోకోపకారార్థమై "వారము" లను కల్పించాడు. సంసారమనే రోగానికి వైద్యుడైన శివుడు ముందుగా ఆరోగ్యాన్నిచ్చే తన వారాన్ని కల్పించాడు. ఆపై సంపత్కరమైన తన మాయ యొక్క వారాన్ని, ఆ తర్వాత జనన సమయంలో కష్టాలను దాటే నిమిత్తం కుమార వారాన్ని, ఆ వెనుక మానవుల రక్షణ కొరకు రక్షకుడైన విష్ణువు యొక్క వారాన్ని, ఆ మీద ప్రాణుల ఆయుర్దాయాన్ని నిర్ణయించే పరమేష్ఠి ఐన బ్రహ్మ యెక్క ఆయుర్వృద్ధికరమైన వారాన్ని కల్పించాడు. తరువాత పుణ్య పాపాలను నిర్ణయించి ఫలితాలనిచ్చే ఇంద్ర, యములకు వారాలను కల్పించాడు. ఈ రెండు వారాలు భోగ ప్రదము, మృత్యుహరము ఐన శుభకరమైన వారాలు.
మానవులకు సుఖదుఃఖ సూచకాలైన ఆదిత్యాది గ్రహాలను వారాలకు ప్రభువులను చేసి జ్యోతిశ్చక్రంలో పరమేశ్వరుడు ప్రతిష్ఠించాడు. ఆదిత్యుడు మొదలుగా ఆయా దేవతల వారాలలో వారిని పూజించుట వలన వరుసగా ఆరోగ్యం, సంపదలు, వ్యాధి నాశము, పుష్టి, ఆయుర్దాయం, భోగం, అమృతత్వం అనే ఫలాలు కలుగుతాయి. ఆయా దేవతలు సంతోషిస్తే ఆయా వారఫలాలు కలుగుతాయి. ఎవరిని పూజించినా ఫలాన్ని ఇచ్చేవాడు శివుడు మాత్రమే. దేవతాప్రీత్యర్థం పూజ ఐదువిధాలుగా కల్పింపబడింది. అవి మంత్రజపం, హోమం, దానం, తపస్సు, మరియు సమారాధన అనేవి. సమారాధన అంటే వేదిని, ప్రతిమను, అగ్నిని, బ్రాహ్మణుని ఉపచారాలతో పూజించాలి.
నేత్రరోగం, శిరోరోగం, కుష్ఠ ఇత్యాది చర్మరోగ నివారణార్ధమై ఆదివారంనాడు సూర్యుని పూజించి బ్రాహ్మణులకు భోజనం పెట్టాలి. అలాగే, సోమవారం నాడు సంపదకొరకు లక్ష్మిని, మంగళవారం నాడు రోగ నివాణార్ధం కాళిని, బుధవారం నాడు కుటుంబంలోని వారందరి ఆరోగ్యం, క్షేమం కొరకు విష్ణువును, గురువారంనాడు ఆయువును, ఆరోగ్యాన్నికోరి దేవతలను, శుక్రవారంనాడు భోగముల నిమిత్తం దేవతలను పూజించి వేదవిదులగు బ్రాహ్మణులకు అన్నం పెట్టి దక్షిణలతో సత్కరించాలి. శనివారంనాడు రుద్రాది దేవతలను ఆరాధిస్తే అపమృత్యువు నుండి తప్పించు కొంటాడు. దేవతారాధన నిత్యం చెయ్యాలి. గృహస్థుడు తన గృహంలో శుభకర్మలకు ఆదియందు, అశుభ కర్మలకు అంతమునందు, జన్మతిథినాడు శుభాలనుకోరి ఆదిత్యాది గ్రహాలను ఆరాధించాలి. బ్రాహ్మణులు మంత్రయుక్తంగాను ఇతరులు తంత్రోక్తంగాను దేవయజ్ఞాన్ని చెయ్యాలి.
పేదవాడు తపస్సుతోను, ధనవంతుడు ధనంతోను దేవపూజ చేస్తే అది ఇహపర సాధక మవుతుంది. నీడనిచ్చే చెట్లను పాతుట, చెరువులు త్రవ్వించుట, దేవాలయ, వేదపాఠశాలలను స్థాపించుట ఇత్యాది ధర్మకార్యాలను ధనవంతుడు చేస్తే అనేక భోగ భాగ్యాలను పొంది జ్ఞాన సిద్ధిని కూడా పొందుతాడు.”

దానము - దేశ, కాల పాత్రలు:
సూతుణ్ణి ఋషులు దేశ, కాల, పాత్రల గురించి దాన విశేషాన్ని గురించి చెప్పమని కోరగా... సూతుడిలా అంటున్నాడు:
"ఋషులారా! దేవయజ్ఞాది కర్మల యందు శుద్ధ గృహం సమఫలాన్ని ఇస్తుంది. ఆపైన గోశాల, జలాశయ తీరం, మారేడు తులసి రావి చెట్ల మూలం, దేవాలయం, తీర్థం, నదీతీరం సప్తగంగా తీరాలు... ఇవన్నీ క్రమంగా ఒకదాని కంటె మరొకటి పదిరెట్లు ఫలాన్నిస్తాయి. గంగ, గోదావరి, కావేరి, తామ్రపర్ణి, సింధు, సరయూ, రేవా నదులకు సప్తగంగలని పేరు. వీటి కంటె సముద్ర తీరం దాని కంటె పర్వత శిఖరం శ్రేష్టమైనవి. మనస్సుకు నచ్చిన స్థలం అన్నింటికంటె గొప్పది. యజ్ఞదానాది కర్మలకు కృతయుగంలో సంపూర్ణ ఫలం, త్రేతలో మూడు వంతులు, ద్వాపరంలో సగం, కలిలో నాల్గవ వంతు, కలిలో సగం పూర్తయ్యాక నాల్గవ వంతు కంటె తక్కువ ఫలం లభిస్తుంది.
పవిత్రమైన అంతఃకరణతో పవిత్ర దినాన పుణ్యకర్మను ఆచరిస్తే సమఫలం లభిస్తుంది. రవిసంక్రమణం నాడు, విషువత్తుల యందు, దక్షిణాయన ప్రారంభంలోను, మకర సంక్రాంతినాడు, చంద్రగ్రహణం నాడు, సూర్యగ్రహణ కాలమందు ఆచరించిన పుణ్యకర్మలకు క్రమంగా ఒకదాని కంటే మరొక దానికి పదిరెట్లు ఫలం అధికం. జన్మ నక్షత్రం వచ్చిన దినం, వ్రతసమాప్తి ఐనదినం ఇవి.... సూర్యగ్రహణ కాలంతో సమమైనవి. మహాపురుష సంగమం కోటి సూర్యగ్రహణాలతో సమానమైనది. తపోనిష్ఠులు, జ్ఞాననిష్ఠులు, యోగులు మరియు యతులు పూజార్హులు. వీరు పాపక్షయ కారకులు. గాయత్రిని ఇరవై నాలుగు లక్షలు జపంచేసిన బ్రాహ్మణుడు సంపూర్ణ భోగభాగ్యాలనిచ్చే పాత్ర అని చెప్పబడుతున్నాడు. మానవుడు పతనం కాకుండా రక్షించే శాస్త్రానికి పాత్రము అని పేరు. మరియు దాతను పాతకముల నుండి రక్షించేవాడు కనుక యోగ్యుడైన ప్రతిగ్రహీత పాత్రము అనబడుతున్నాడు. గానం చేయు వానిని రక్షిస్తుంది కనుక గాయత్రి అని పేరు. లోకంలో ధనంలేని వాడు ఇతరులకు ధనాన్ని దానం చెయ్యలేడు గదా! అలాగే స్వయంశుద్ధుడు కానివాడు ఇతరులను రక్షించ లేడు. గాయత్రీమంత్ర శుద్దుడు శుద్ధ బ్రాహ్మణుడనబడుతున్నాడు. అలాటి బ్రాహ్మణుడు జప, హోమ, పూజాది సర్వకర్మల యందు దానం చెయ్యటానికి, స్వీకరించటానికి అర్హుడు. ఆకలితో బాధపడుతున్న వారెవరైనా అన్నదానానికి అర్హులే.
మనో నిగ్రహం గల శ్రేష్ఠుడైన బ్రాహ్మణుని చెంత గాయత్రిని మంత్రార్ధ పూర్వకంగా సంపూర్ణంగా గాని లేదా కేవల మంత్రాన్ని గాని తెలుసుకొంటే అభీష్టాలన్నీ నెరవేరుతాయి.
అడిగితే ఇచ్చేదానం కంటె అడక్కుండా ఇచ్చేదానం గొప్పది. జాతిమాత్ర బ్రాహ్మణుడై దీనంగా జీవిస్తున్నవాడు, వేదవేత్త ఐన విప్రుడు, గాయత్రీ జపయుక్తుడు, విష్ణుభక్తుడైన విప్రుడు, శివ భక్తుడైన భూసురుడు. వీరందరు దానాన్ని గ్రహించటానికి ఉత్తమమైన వారు.
అన్నదానానికి పది అంగములున్నాయి. 
1) ఆదరం 
2) ఆహ్వానం 
3) అభ్యంగనం
4) పాదసేవ 
5) వస్త్రం 
6) గంధాదులతో పూజ 
7) అప్పములు, పచ్చళ్ళతోకూడిన షడ్రసోపేతమైన భోజనం 
8) తాంబూలం 
9) దక్షిణ 
10) నమస్కారం. ఇలాటి పది అంగాలతో కూడిన యోగ్యమైన అన్నాన్ని అహింసావ్రతుడు, గాయత్రీ మంత్రానుష్ఠాన తత్పరుడు, వేదవేత్త, గుణశీలయుతుడు ఐన బ్రాహ్మణునకు ఆదివారం నాడు పెడితే ఆ దాత వంద సంవత్సరాలు ఆరోగ్యంతో జీవిస్తాడు. అన్నిటా అర్హుడైన బ్రాహ్మణుడు దొరికితే మాత్రం సత్కరించకుండా పంపించ కూడదు.
విద్యనుగోరు మానవులు బాలురయందు బ్రహ్మభావన చేసి అన్నదానం చెయ్యాలి. పుత్రార్థి ఐనవాడు యువకులయందు విష్ణుబుద్ధితో దానం చెయ్యాలి. జ్ఞానార్ధి ఐనవాడు వృద్ధులయందు రుద్రబుద్ధితో దానం చెయ్యాలి. సద్బుద్ధిని కోరు మానవులు కన్యలయందు సరస్వతీ భావనను, భోగాలను కోరువారు యువతుల యందు లక్ష్మీబుద్ధితోను, ఆత్మజ్ఞానాన్ని కోరువారు వృద్ధస్త్రీల యందు పార్వతీ భావనతోను దానాలను చెయ్యాలి.
ఋషులారా! సంపాదనా మార్గాన్ని అనుసరించి ఉత్తమం, మధ్యమం, అధమం అని ధనం మూడు విధాలుగా ఉంటుంది. శుద్ధమైన ద్రవ్యాన్నే దానం చెయ్యాలి. దానివల్ల పూర్ణఫలం వస్తుంది. స్త్రీలకు తండ్రి, భర్త ఇచ్చిన ద్రవ్యం ఉత్తమం. గోవు, భూమి, తిలలు, బంగారం, నేయి, వస్త్రములు, ధాన్యము, బెల్లం, వెండి, లవణం, గుమ్మడికాయ, కన్య ఈ పన్నెండు వస్తువులు దానార్హమైనవి. పనస, మామిడి వంటి పండ్లు, మినుము, కంది, పెసర వంటి పప్పులను, మిరియాలు, ఆవాలు, ధనియాలు ఇలాటి శాకోపకరణాలను, దానం చేయాలి. ఇక విద్వాంసుడు ఇతరుల శ్రోత్రాది ఇంద్రియాలకు ఆనందాన్నిచ్చే శబ్దాది విషయాలను దానం చేస్తే ఇంద్రియాధిష్ఠాన దేవతలు సంతోషిస్తారు.
గురుముఖతః వేద శాస్త్రాధ్యయనం చేసి వాటిద్వారా కర్మలకు తగిన ఫలం కలదనే నిశ్చయ బుద్ధిని కల్గియుండుటే ఆస్తిక్యం. ఇతరుల భయంవల్ల ఆస్తిక్యాన్ని కలిగియున్నట్లు నటించుట అధమం. దరిద్రుడు ఏమి లేనివాడే ఐనా వాచిక, కాయిక యజ్ఞాలను చెయ్యాలి. మంత్రస్తోత్ర పాఠం, జపం ఇత్యాదులు వాచిక యజ్ఞం. తీర్థయాత్ర వ్రతాలను ఆచరించుట
ఇత్యాదులు కాయిక యజ్ఞం. ఏదో ఒక ఉపాయం చేత కొద్దిగానైనా దేవతార్పణ బుద్ధితో కర్మను చెయ్యాలి. తపస్సును, దానాన్ని విడిచి పెట్ట కూడదు. ఈశ్వరార్పణ బుద్ధితో చేసిన దానంగాని, ఏకర్మఐనా సరే మోక్షాన్నిస్తుంది.”

పూజావిధానం -పూజాఫలం:
ఋషులు సూతుణ్ణి ప్రార్ధివ ప్రతిమా పూజా విధానాన్ని గూర్చి చెప్ప వలసిందని కోరగా...
సూతుడిలా అంటున్నాడు:
"ఋషులారా! మీరు చక్కగా అడిగారు. సర్వకాలాల్లోను, సర్వఫలాలను ఇచ్చి, వెంటనే దుఃఖాన్ని పోగొట్టే పూజావిధిని చెపుతున్నాను వినండి. దీనివల్ల అపమృత్యు దోషం, కాలమృత్యు దోషం రెండూ పోతాయి. భార్యా పుత్ర ధనధాన్యాదులు లభిస్తాయి. మట్టిమొదలైన వాటితో చేసిన ప్రతిమలకు ప్రాణప్రతిష్ఠ చేసి పూజిస్తే సర్వాభీష్టాలు సిద్ధిస్తాయి. స్త్రీ -పురుషు లిర్వురకు ఇందులో అధికారం ఉంది. పరిశుద్దమైన మట్టిని తీసుకొని, మంచి గంధపు పొడిని కలిపి ప్రతిమను చేసి, మంటపంలో ఉంచి పాలతో సంస్కరించి పద్మాసనాన్ని స్ధాపించి శ్రద్ధతో పూజించాలి. షోడషోపచారాలతో పూజించి నైవేద్యం పెట్టాలి. వినాయక, ఆదిత్య, విష్ణు, పార్వతీ పరమేశ్వరులను నిత్యం పూజించాలి.
శివాభిషేకంవల్ల చిత్తశుద్ధి, గంధార్పణవల్ల పుణ్యం, నైవేద్యంవల్ల ఆయుర్దాయం, ధూపం వల్ల ధనం, దీపంవల్ల జ్ఞానం, తాంబూలంవల్ల భోగం... లభిస్తాయి. పూజావిధి ఐన తదుపరి నమస్కార, జపములను మరవరాదు. విఘేశ్వరుని పూజించటంవల్ల ఇహలోకంలో సకలాభీష్టములు నెరవేరుతాయి. శుక్రవారంనాడు శ్రావణ, భాద్రపద మాసాలలో శుక్లపక్ష చవితినాడు, ధనుర్మాసంలో శతభిష నక్షత్రం నాడు తప్పక పూజించాలి. తిథి నక్షత్ర, యోగములకు వారమే (రోజు) ఆధారం. వారానికి పెరుగుదల, తగ్గుదల లేదు కనుక వారం పూర్ణ స్వరూపం. సూర్యోదయం నుండి సూర్యోదయం వరకు వారంగా (రోజుగా) లెక్కించాలి.
తిథియొక్క ఆదియందు దేవపూజ ప్రశస్తం. పూర్ణభోగాలు లభిస్తాయి. రాత్రితో కలిసిన తిథియొక్క పూర్వభాగం పితృ దేవతారాధనకు ఉత్తమం. తిథియొక్క ద్వితీయార్థం పగటితోకూడియుంటే దేవపూజకు శ్రేష్ఠం. తిథి ఉదయం వ్యాపించి మథ్యాహ్నం వరకు ఉంటే ప్రశస్తం. పూజా శబ్దానికి వ్యుత్పత్తి ఏమిటంటే "పూః జాయతే అనేన”. అనేన ఈ కర్మచేత పూః పూర్ణమైన భోగాలు జాయతే కలుగుతున్నాయి. నిత్య నైమిత్తిక కర్మలు కాలాంతరమునందు, కామ్యకర్మలు వెంటనే ఫలితాన్నిస్తాయి. 
ఋషులారా! త్రిమూర్తులకు, ఇంద్రాది దిక్పాలకులకు, తక్కిన దేవతలకు, దేవజాతులైన స్త్రీ - పురుషులకు, దిగ్గజాలకు పాతాళ లోక వాసులైన మహా నాగాలకు, ధన్వంతరి అశ్విన్యాది దేవతలకు వారివారికి ఇష్టమైన తిథి, వార, నక్షత్ర, పక్ష, మాసము లున్నాయి. వాటిని తెలుసుకొని ఆ సమయంలో వారిని పూజిస్తే కోరిన ఫలాలు వెంటనే లభిస్తాయి. కర్మలను నిష్కామంగా చేస్తే జ్ఞానమే దాని సిద్ధి అవుతుంది.
స్థావర జంగమాత్మకమైన ఈ సర్వజగత్తు బిందునాదాత్మకం. బిందువు శక్తి. శివుడు నాదం. శివశక్తి స్వరూపమే జగత్తు. బిందువునకు నాదం ఆధారం. ఈ జగత్తుకు బిందువు ఆధారం. బిందు-నాదాలు రెండూ జగత్తుకు ఆధారాలు. బిందువు నాదంలో కలియటం సకలీకరణం. దాని నుండే జగత్తు యొక్క ఆవిర్భావం. లింగం బిందునాదాత్మకం... కనుక జగత్కారణం. బిందువు దేవి. శివుడు నాదం. లింగం ఉభయాత్మకం. కనుక జన్మరాహిత్యం కొరకు శివపూజ చెయ్యాలి. బిందు రూపిణియగు దేవి తల్లి. నాదరూపుడగు శివుడు తండ్రి. లోకంలో ప్రత్యక్ష పార్వతీ పరమేశ్వరు లైన తల్లిదండ్రులను పూజిస్తే వారి ఆశీర్వాదంతో మానవునికి పూర్ణాభ్యుదయం కలుగు తుంది. జగత్తుకు కారణభూతులు పార్వతీ పరమేశ్వరులు కాగా, మన ఆవిర్భావ హేతువులు తల్లి-దండ్రులు. వారిని కాదని ఎక్కడో దేవతలున్నారని అనుకోవటం అవివేకం. కనుక ఋషులారా! లింగ రూపంలో ఉన్న పార్వతీ పరమేశ్వరులను తల్లిదండ్రుల రూపంలోను, తల్లి-దండ్రులను పార్వతీ పరమేశ్వర రూపంగాను ఆరాధిస్తే వారిదయవల్ల ఐశ్వర్యం, అభ్యుదయం కలుగుతాయి.
మునులారా! వేదం యొక్క అంతరంగాన్ని, అతి రహస్యమైన దానిని విప్పి చెపుతున్నాను వినండి. 'భర్గుడు' పురుషుడు 'భర్గ' ప్రకృతి వ్యక్తంకాని అంతరధిష్ఠానంగల గర్భమే పురుషుడు అని చెప్పబడు తున్నాడు. లెస్సగా వ్యక్తమయ్యే అంతరదిష్ఠానంగల గర్భం ప్రకృతి. అందువల్ల మొదటి గర్భం పురుషుడే. ఈ జగత్తుకు పురుషుడు తండ్రి కనుక 'గర్భవాన్' అని పిలువ బడుతున్నాడు. పురుష- ప్రకృతుల కలయిక మొదటి జన్మ అని, ప్రకృతి నుండి జగత్తు వ్యక్తమగుట రెండవ జన్మ అని గ్రహించండి. జీవుడు తన జనన మరణాలను, తిరిగి పునర్జన్మను పురుషుని నుండే పొందుతున్నాడు.
మాయా ప్రభావం చేత మరో రూపంలో వ్యక్తమవటమే జన్మ. జన్మించినది మొదలుగా జీర్ణమయ్యే (నశించే) స్వభావం కలవాడు కనుక జీవుడు. "పుట్టింది మొదలు పాశములచే బంధింప బడినవాడు" అని జీవ శబ్దానికి మరో అర్థం. ఈ జన్మపాశ
నివృత్తికై మాతాపితృ రూపమైన శివలింగాన్ని (జన్మ లింగాన్ని) అర్చించాలి. భం గచ్చతీతి భగః. భం = వృద్ధిని గచ్ఛతి ఇతి -పొందునది కనుక 'భగము' అని ప్రకృతికి పేరు. ప్రకృతినుండి ఈ సృష్టి ఇలా వృద్ధి పొందుతూనే ఉంటుంది. పంచభూతాత్మకం ప్రకృతి. ఆకాశం, వాయువు, అగ్ని, జలం, భూమి... ఇవి పంచభూతాలు. పంచ భూతాల నుండి పుట్టినవే పంచ జ్ఞానేంద్రియాలు. చెవి, చర్మం, కన్ను, నాలుక, ముక్కు... ఇవి జ్ఞానేంద్రియాలు. శబ్ద, స్పర్శ, రూప, రస, గంథాదులు వాటి గుణాలు. ఈ గుణాలను (భోగాలను) ఇంద్రియాలు అనుభవిస్తూ ఉంటాయి. భగానికి (ప్రకృతికి) సంబంధించింది కనుక భోగం. ప్రకృతికి ఆధారభూతుడు పరమాత్మ కనుక... ప్రకృతి జన్యమైన ఇంద్రియాల ద్వారా మనం అనుభవిస్తున్న భోగాలన్నిటికి ఆధారభూతుడు అనగా ఇచ్చేవాడు పరమాత్మ ఐన శివుడే!.
భగము అనగా ప్రకృతికి స్వామియైన భగవానుని ఋషులు 'భర్గుడు' అని పిలుస్తారు. పురుష - ప్రకృతులు రెండూ అవిభాజ్య తత్త్వం. లోకాలను ప్రకాశింప చేసే సూర్యుడు ప్రత్యక్ష భగవానుడు. లోకంలో తల్లి బిడ్డకు జన్మనిచ్చినా గర్భకారకుడు తండ్రి. అలాగే ప్రసవ ధర్మంగల ప్రకృతి యందు ఈ జగత్తును సృష్టించే వాడు లింగరూపుడైన శివుడు. లింగం అంటే గుర్తు లేక చిహ్నం. పురుషశబ్ద వాచ్యుడైన పరమాత్మకు చిహ్నమే లింగం.
ఆదివారం నాడు మహాలింగాన్ని పంచగవ్యాలతో ఓం కారంతో అభిషేకించాలి. గోమయం, గోజలం, గోక్షీరం, పెరుగు, నెయ్యి ఇవి పంచగవ్యాలు. ఓం కారానికి ధ్వని లింగమని, స్వయంభు లింగానికి నాదలింగమని, యంత్రానికి బిందులింగమని, ప్రతిష్ఠిత లింగానికి మకార లింగమని, ఉత్సవ మూర్తులకు ఉకార లింగమని గురువు యొక్క శరీరానికి అకార లింగమని పేర్లు. శివభక్తి కలగటానికి సులువైన ఉపాయం చెపుతాను వినండి. మానవుడు రుద్రాక్షధారణ వలన నాల్గవ వంతు భక్తిని, విభూతి ధారణ వలన అర్ధభాగాన్ని, మంత్రజపం వల్ల మూడు వంతుల భక్తిని, పూజిస్తే పూర్ణ భక్తిని పొందుతాడు. పూర్ణ భక్తి కుదిరితే జన్మ రాహిత్యమే దాని ఫలం".

ప్రణవ పంచాక్షరీ మంత్ర మహిమ - శివలోక వైభవం:
సూతుణ్ణి మహర్షులు ఓంకార మహిమను, ఆరు లింగముల మహిమను, శివభక్తుని పూజించే క్రమాన్ని వివరించ వలసిందిగా కోరగా సూతుడిలా అంటున్నాడు.
"మహర్షులారా! శివుని కృపతో మీకు సమాధానం చెపుతున్నాను వినండి! అందరి రక్షణ భారాన్ని ఆయన స్వీకరించు గాక! ప్రకృతి నుండి పుట్టిన సంసార మహా సముద్రానికి 'ప్రః' అని పేరు. దానిని దాటించే నావ కనుక ఓంకారానికి (ప్ర+నవ) ప్రణవం అని పేరు. ప్రః = ప్రపంచం, న = లేదు, వః= మీకు ఈ అర్థాన్ని బట్టి కూడా ఓంకారానికి ప్రణవమనే పేరొచ్చింది. ప్రః = నిశ్చయంగా, న= (మోక్షమునకు) నడిపించును, వః = మిమ్ములను అనే అర్థంలో కూడా ప్రణవ శబ్దం సిద్ధించింది. మాయాతీతుడు, శుద్ధ చైతన్య స్వరూపుడు ఐన పరమాత్మకు నూతనుడు అనిపేరు. సాధకుడైన వానిని నూతనునిగా చేస్తుంది. కనుక ఓంకారానికి ప్రణవమని పేరు. ప్రణవం స్థూల సూక్ష్మ భేదం చేత రెండు రకాలుగా ఉంది. 'ఓం' అనే ఏకాక్షరానికి సూక్ష్మప్రణవమని పంచాక్షరికి స్థూల ప్రణవమని పేర్లు. సూక్ష్మ ప్రణవంలో అవ్యక్తంగా ఉన్న పంచవర్ణాలు స్థూల ప్రణవంలో సువ్యక్తమయ్యాయి. జీవన్ముక్తుడైన జ్ఞాని సర్వమంత్ర సారమైన సూక్ష్మ ప్రణవాన్ని, ప్రణవ ప్రతిపాద్యమైన పరమాత్మను ధ్యానిస్తూ, దేహ పతన పర్యంతం జపించాలి. అట్టి జ్ఞాని శివునిలో లయమవుతాడు.
అర్ధాను సంధానం లేకుండా కేవల మంత్ర జపాన్ని చేసిన వ్యక్తి యోగి అవుతాడు. సూక్ష్మ ప్రణవం తిరిగి హ్రస్వం, దీర్ఘం అని రెండు విధాలు. అకారం, ఉకారం, మకారం, బిందువు, నాదం, శబ్దం, కాలం, కళ... వీటితో కూడినది దీర్ఘ ప్రణవం. ఇది హృదయంలో మాత్రమే ఉంటుంది. అకార, ఉకార, మకారాలతో కూడిన ప్రణవం... హ్రస్వ ప్రణవం. అకారం శివుడు, ఉకారం శక్తి, మకారం శివశక్తుల ఐక్యం. సర్వపాప క్షయాన్ని కోరే సాధకుడు ఈ దృష్టితో హ్రస్వ ప్రణవాన్ని జపించాలి.
ఇక ప్రవృత్తులు అంటే... రక్తి మార్గమైన కర్మమార్గంలో (సంసారంలో) ఉన్నవారు హ్రస్వ ప్రణవాన్ని మాత్రమే జపించాలి. విరక్తి... అంటే జ్ఞాన మార్గంలో ఉన్న నివృత్తులు దీర్ఘ ప్రణవాన్ని జపించాలి. వేద పఠనానికి ఆదిలోను, ఉభయ సంధ్యల యందు చేసే సంధ్యా వందనంలోను ఓంకారం చేయాలి. తొమ్మిదికోట్ల ఓంకారాన్ని జపించిన పురుషుడు ముందు పరిశుద్ధుడవుతాడు. ఆపై పృథ్వీతత్త్వం మొదలుగా ఆకాశ తత్త్వం వరకు నలబై ఐదుకోట్ల ఓంకారాన్ని జపించాలి. ఈ విధంగానే ఆ పంచేద్రియ గుణాలైన గంధాదులు మొదలు శ్రవణం వరకు నలభై ఐదు కోట్లు ఓంకారాన్ని జపిస్తే వాటిని జయిస్తాడు. ఇంకొక్క తొమ్మిది కోట్లు జపిస్తే అహంకార తత్త్వాన్ని జయిస్తాడు. మునులారా! ఆపైన ఆత్మసాక్షాత్కార పర్యంతము జపాన్ని కొన సాగించాలి. ఈ విధంగా నూట ఎనిమిది కోట్ల ఓంకారాన్ని జపించిన వ్యక్తి జ్ఞానియై శుద్ధ యోగాన్ని పొంది జీవన్ముక్తుడవుతాడు. మంత్రము
యొక్క ఋషి, చంధస్సు, దేవత ఇత్యాదులను స్మరించి అంగన్యాస, కరన్యాసాలతో జపం చెయ్యాలి. అకారాది హకార పర్యంతము ఆ వర్ణాలతో కూడిన ప్రణవాన్ని తన దేహంలో న్యాసం చేసిన వ్యక్తి ఋషి అవుతాడు.
క్రియాయోగి, తపోయోగి, జపయోగి అని శివ యోగులు మూడు విధాలుగా ఉన్నారు. సంపదను వినియోగించి శివపూజ చేస్తూ సాష్టాంగ నమస్కారాది క్రియాతత్పరుడగు భక్తుడు క్రియాయోగి. మితాహారుడై, బాహ్యేంద్రియాలను జయించి పూజాతత్పరుడై ద్రోహచింత లేనివాడు తపోయోగి. ఈ గుణాలనే కలిగియుండి కామక్రోధాదులను జయించి, శాంత మనస్కుడై సర్వకాలముల యందు జపం చేయు భక్తుడు జపయోగి. ఇలాంటి వారిని పూజించాలి.
ఇప్పుడు జపయోగాన్ని గూర్చి చెపుతాను. తపస్సు చేసుకోవాలనే వారి కొరకు జపం విధించ బడింది. జపం జన్మబంధాన్ని తుడిచి వేస్తుంది. ముందుగా 'నమః' ఉచ్చరించి తర్వాత చతుర్థీవిభక్తిలో శివనామాన్ని చేర్చగా 'నమశ్శివాయ' అను పంచాక్షరి మంత్రం ఏర్పడింది. ఓంకారంతో కలిపి దీనిని జపించాలి. శుక్ల పక్షంలో ప్రారంభించి కృష్ణపక్షాంతం వరకు జపించాలి. మాఘ, భాద్రపద మాసాలు జపానికి ఉత్తమోత్తమ మైనవి. సాధకుడు జపసమయంలో ఒక పూట మాత్రమే భుజించాలి. మితభాషియై, శమదమాదులను కలిగి ఉండాలి. మాతృదేశ సేవ, మాతాపితృ సేవ విడువరాదు. శివుని ఇలా ధ్యానించాలి.
శ్లోకం (శ్లో||):
పద్మాసనస్థం శివదం గంగా చంద్ర కలాన్వితమ్ || 
వామోరు స్థితశక్త్యాచ - విరాజంతం మహాగణైః || 
మృగటంక ధరం దేవం- వరదాభయ పాణికమ్ ॥ 
సదానుగ్రహ కర్తారం - సదాశివ మనుస్మరన్ ॥
తాత్పర్యం (తా||):
పద్మాసనస్థుడు, శుభాల నిచ్చే వాడు, గంగతో చంద్ర కళతో కూడిన వాడు, వామాంకమందు శక్తితో కూడిన వాడు, ప్రమధగణ పరివేష్టితుడు, మృగధరుడు, త్రిశూలధరుడు, హస్తముల యందు వరద - అభయ ముద్రలను ధరించిన అనుగ్రహ స్వరూపుడు ఐన సదాశివుని స్మరిస్తున్నాను.
సాధకుడెప్పుడూ హృదయంలో గాని, సూర్య మండలమందు గాని శివుని భావన చేసి మానసిక పూజ చేసి తూర్పుముఖంగా కూర్చొని పంచాక్షరిని జపించాలి. ఆపై (జపం పూర్తియైన రోజు) కృష్ణ పక్ష చతుర్దశి నాడు పన్నెండు వేల పంచాక్షరిని జపించి శివభక్తులైన బ్రాహ్మణ శ్రేష్ఠులను (భార్యలతో కూడియున్న వారిని) వరించి వారియందు ఈశాన, తత్పురుష, అఘోర, వామదేవ, సద్యోజాత రూపాలను భావన చేసి పూజించాలి. అట్టి శివభక్తుడు కల్పాంతం వరకు శివలోకంలో ఉంటాడు.
మునులారా! ఈ సృష్టి అనంతం. ఇదంతా శివ స్వరూపం. ఇందులో అనంత కోటి శివ లోకాలున్నాయి. వాటిని వర్ణించటం దుర్ఘటం. శివుడు సర్వోత్కృష్టుడు అని తెలుసుకోవటమే శివలోక మహిమానువర్ణన శ్రవణ ఫలం. కనుక శివభక్తిని కలిగి ఉంటే చాలు నరుడు ముక్తుడౌతాడు.”

శివలింగ మహిమ:
ఇంత వరకు శ్రద్ధతో విన్న ఋషులు బంధ- మోక్ష స్వరూపాన్ని వివరంగా చెప్ప వలసిందని కోరగా సూతుడిలా అంటున్నాడు. 'ఓ మునులారా! వినండి. ప్రకృతి, సమష్టి బుద్ధి, సత్వ, రజః తమోగుణాలతో కూడిన అహంకారం, ఐదు తన్మాత్రలు (పంచభూతాల యొక్క సూక్ష్మ రూపం) ఈ ఎనిమిది తత్త్వాలకు ప్రకృత్యాద్యష్టక మని పేరు. ఈ ఎనిమిదింటిచే బంధింప బడిన జీవుడు బద్ధుడు. వాటి నుండి విడుదల పొందిన వాడు ముక్తుడు. దేహం ఈ అష్ట ప్రకృతులచే ఏర్పడింది. దేహం వలన కర్మ, తిరిగి కర్మనుండి దేహం జనిస్తాయి. ఇదీ జన్మ- కర్మల సంబంధం.
స్థూల, సూక్ష్మ, కారణ భేదం చేత శరీరం మూడు విధాలు. స్థూల శరీరం కర్మలను చేస్తుంది. సూక్ష్మ శరీరం ఇంద్రియ భోగాలను, కారణ శరీరం ఆత్మానందాన్ని పొందుతూ ఉంటాయి. పుణ్య, పాప రూపమైన కర్మలు సుఖ దుఃఖ రూప ఫలాలను ఇస్తూంటాయి. ఈ విధంగా జీవుడు కర్మపాశ బంధితుడై సంసార చక్రంలో తిరుగాడుతూ ఉంటాడు. ఇందులోంచి బయట పడాలంటే, సృష్టి కర్త అయిన ఈశ్వరుణ్ణి ప్రార్ధించాలి. ప్రకృత్యాద్యష్టకమే ఈ మహా చక్రం. శివుడు దాని కంటె పరుడు. బీజం నీటిని పీల్చి, ఉబ్బి అంకురిస్తుంది. అలాగే చక్రకర్త ఐన ఈశ్వరుడు ఈ అష్టకాన్ని వశం చేసికొని సృష్టి చేస్తూంటాడు.
సర్వము ఆయన వశంలో ఉంటుంది కనుక ఆయన శివుడయ్యాడు. సర్వజ్ఞత్వం, పరిపూర్ణత్వం, తృప్తి, అనాది జ్ఞానం, స్వాతంత్య్రము, అక్షీణ శక్తి, అనంతత్త్వం.... ఇవి ఆయన మానస ఐశ్వర్యాలు. ఇది వేదానికి మాత్రమే తెలుసు. శివానుగ్రహం చేత ప్రకృత్యష్టకం వశమవుతుంది. అనుగ్రహం పూజవల్ల లభిస్తుంది. విస్పృహుడు, పూర్ణుడు ఐన శివుని ఎలా పూజించాలి అంటే... కర్మలను ఈశ్వరార్పణ బుద్ధితో చెయ్యాలి. లింగము నందు, మూర్తి యందు, శివభక్తుని యందు శివభావన చేసి మనోవాక్కాయ కర్మలతో ధనంతో
అర్చించాలి. ఇట్టి భక్తునికి సాలోక్యం లభిస్తుంది. అతడు సాంబుని సామీప్యాన్ని పొందుతాడు. సమష్టి బుద్ధి కూడా వశమవుతుంది. శివక్రియ, శివతపస్సు, శివ మంత్రజపం, శివధ్యానం, శివజ్ఞానం... వీటిని బ్రతికి ఉన్నంత వరకు విడువరాదు.
ఇంక లింగాదుల యందు శివపూజా విధానాన్ని చెపుతాను వినండి. సూక్ష్మ ప్రణవం మొదటి లింగం, స్థూల ప్రణవం రెండవ లింగం. పృథ్వీ వికారాలైన లింగాదులను గూర్చి చెపుతాను వినండి. స్వయం భూలింగం. బిందులింగం, ప్రతిష్ఠిత లింగం, చర లింగం, గురు లింగం... ఇలా ఐదున్నాయి. దేవతల, ఋషుల, భక్తుల తపస్సుకు మెచ్చి భూమి లోపల నాద రూపంలో ఉన్న శివుడు. బీజం భూమిని ఛేదించి అంకురించిన తీరున తనంత తానుగా ప్రకటితమైతే అది స్వయంభూ లింగం. బంగారము, వెండి రేకులపైగాని, భూమి, వేదిపై గాని ప్రణవాన్ని లిఖించి అర్చన చేయవచ్చు. బిందు లింగ, నాద లింగాలు స్థిర, చర భేదాలతో ఉంటాయి. దేవతలచే గాని ఋషులచే గాని స్థాపింప బడిన లింగం పౌరుషలింగం లేక ప్రతిష్ఠత లింగం. శిల్పి నిర్మిత లింగం ప్రాకృత లింగం.
నిత్యమైనది పౌరుషం. అనిత్యమైనది ప్రాకృతం. నాభి, జిహ్వ, నాసికాగ్రం, శిఖ... ఈ క్రమంలో కటి, హృదయం, శిరస్సు ఈ మూడు స్థానాలలోను భావన చేయబడిన లింగం, ఆధ్యాత్మిక లింగం మరియు చరలింగం. కటి బ్రహ్మ లోకం. హృదయం విష్ణు లోకం. శిరస్సు శివలోకం, పర్వతం పౌరుష లింగం. భూమి ప్రాకృత లింగం. వృక్షాదులు, విలువైన ధాన్యం, గోధుమలు అణిమాద్యష్ట సిద్ధులు పౌరుషాలు. గుల్మాదులు, తక్కువ రకం ధాన్యాలు, భార్య, ధనం... ఇవి ప్రాకృతాలు.
చర లింగాలలో రస లింగం శ్రేష్ఠం. బాణ లింగం రాజులకు, బంగారు లింగం వైశ్యులకు, రాతి లింగం కర్షకులకు శ్రేష్టం. స్పటికంతో చేసిన బాణ లింగం, అందరికీ పూజనీయం. భర్త గల స్త్రీలకు పార్థివ లింగం, ప్రవృత్తి మార్గంలో ఉన్న భర్తుహీన లైన వారికి స్పటిక లింగం శ్రేష్ఠం. నివృత్తి మార్గంలోని వారికి రసలింగం శ్రేష్టం. వయోనిమిత్తం లేకుండా స్త్రీలకు స్ఫటిక లింగం శ్రేష్టం. ప్రవృత్తి మార్గంలో ఉన్న వారు గురువు సహాయంతో పూజించి నైవేద్యం పెట్టాలి. నివృత్తి మార్గంలో ఉన్న వారు అరచేతిలో లింగాన్ని పూజించి భిక్షాన్నాన్ని నైవేద్యం పెట్టాలి. ఈ మార్గంలోనివారికీ సూక్ష్మలింగం శ్రేష్టం. నైవేద్య పర్యంతం పూజంతా విభూతి తోనే!
లోకాగ్నిజము, వేదాగ్నిజము, శివాగ్నిజము, అని విభూతి మూడు విధాలు. లౌకికాగ్ని నుండి పుట్టిన భస్మను పాత్ర శుద్ధికి వాడాలి. వైదికాగ్ని యందు పుట్టినది వైదిక భస్మ. ఆ అగ్నిలో 'అఘోరేభ్యః' అను శివమంత్రాన్ని ఉచ్చరించి మారేడు, జమ్మి, రావి, మోదుగ పుల్లలను శివాగ్ని యందు దహిస్తే లభించే భస్మ 'శివాగ్నిజం'. శివమంత్రాన్ని జపిస్తూ దర్భలజ్వాల యందు పుల్లలను కాల్చి ఆ భస్మను వస్త్రక్షాళితం చేసి, కొత్తకుండలో దాచి ధరిస్తే ఆ వ్యక్తి శోభను పొందుతాడు.
రాజు ప్రజల నుండి సారభూతమైన పన్నును గ్రహిస్తాడు. మనుష్యులు ధాన్యాదులను, వివిధ భక్ష్యాలను పచనం చేసి తిని జఠరాగ్ని సహాయంతో వాటి సారాన్ని గ్రహిస్తారు. అలాగే ఈ ప్రపంచాన్ని సృష్టించిన పరమ శివుడు జగత్తు దహింప బడగా దాని సారమైన భస్మను తన దేహానికి పూసుకొంటాడు. భస్మ మిషతో జగత్సారాన్ని గ్రహిస్తున్నాడని అర్థం చేసికోవాలి. ఆకాశ సారంతో కేశాలను, వాయు సారంతో ముఖాన్ని, అగ్ని సారంతో హృదయాన్ని, జలముల సారంతో నడుమును, పృథ్వీ సారంతో మోకాళ్ళను... ఈ విధంగా జగత్సారాన్ని ఆయన ధరిస్తున్నాడు.
బ్రహ్మ, విష్ణువు, రుద్రుడు... వీరి సారభూతమైన భస్మను మహేశ్వరుడు లలాటమందు త్రిపుండ్ర రూపంలో ధరిస్తున్నాడు. ఈ విశ్వమంతటిని వంశం చేసి కొన్నాడు కనుక ఆయన శివుడైనాడు. ఏవిధంగా సింహాన్ని వశం చేసికోగల మరో మృగం లేదో అలాగే శివుని వశం చేసికోగల తదన్యుడు లేడు. 'శం' అనగా శాశ్వతానందం. 'ఇ' కారం పురుష బోధకం, 'వ' కారం శక్తిని, అమృతాన్ని బోధిస్తుంది. వీటి కలయికకు శివుడని పేరు. భక్తుడు తన ఆత్మను శివ స్వరూపంగా భావించి పూజించాలి. శివగురువు శిష్యుని గుణత్రయాన్ని నిర్మూలించి ఆపై శివబోధ చేస్తాడు. గురు శబ్దానికి 'గుణాన్ రుంధే' = గుణములను తొలగించు వాడు అని అర్థం. గురు దేహమే గురులింగం. తండ్రి పుత్రుని సంసారం లోకి లాగుతాడు. గురువు శిష్యుని సంసార కూపంనుండి రక్షిస్తాడు. అట్టి గురువును పూజిస్తే శివుని పూజించినట్లే.
ఆధ్యాత్మిక, ఆధి భౌతిక, ఆధిదైవిక బాధలు తొలగాలంటే శివార్చన చెయ్యాలి. అన్న సమారాధన జరపాలి. శివధర్మాలన్నిటిలోను ప్రదక్షిణం గొప్పది. ప్రదక్షిణం ప్రణవమే. శివ భక్తుడు ధనహీనుడైతే భిక్షాన్నంతో జీవించాలి. అట్టి భిక్షాన్నానికి శంభుసత్రమని పేరు. సదా మౌనియై ఉండాలి."

పార్థివ లింగ మహాత్మ్యం:
ఋషులు సూతుణ్ణి పార్థివ లింగ మాహాత్మ్యాన్ని గురించి చెప్పమని కోరగా సూతుడిలా చెపుతున్నాడు.
"ఋషులారా! జ్ఞానానికి ఆధారభూతుడు శివుడొక్కడే. అట్టి శివుని స్మరించి చెపుతున్నాను వినండి. అన్ని లింగాల లోను పార్ధివ లింగం శ్రేష్ఠం. కృత యుగంలో రత్న లింగం, త్రేతలో హేమ లింగం, ద్వాపరంలో రస లింగం, కలిలో పార్ధివ లింగము శ్రేష్ఠములు. శివుని అష్టమూర్తులలో పార్థివమూర్తి శ్రేష్ఠం. అట్లే పార్థివ లింగం శ్రేష్ఠం. దేవతలలో మహేశ్వరుడు, నదులలో గంగానది, మంత్రాలలో ఓంకారం, మనుష్యులలో వేదాధ్యయన తత్పరుడు, నగరాలలో కాశీ, వ్రతాలలో శివరాత్రి, దేవీ మూర్తులలో శైవీ శక్తి వలె లింగాలలో పార్థివ లింగం శ్రేష్ఠం.
పార్థివ లింగ పూజలో పంచసూత్ర విధానాన్ని గూర్చి విచారించ నక్కర లేదు. పార్థివ లింగం అఖండంగా ఉండాలి. రెండు భాగాలను అతక రాదు. రత్నం, బంగారం, పాదరసం, స్పటికం, పుష్యరాగం, మట్టి... వీటితో చేసిన వన్నీ చరలింగాలు. ఇవన్నీ అఖండంగానే ఉండాలి. వేదిక మహావిద్య-లింగం మహేశ్వరుడు. కనుక ప్రతిష్ఠిత లింగం ద్విఖండంగా ఉండవచ్చు. ఇది పార్ధివ లింగ మాహాత్మ్యం."

పార్థివ శివలింగ పూజావిధి:
ఋషులారా! ఇక పార్ధివ లింగ పూజావిధానాన్ని చెపుతున్నాను వినండి. వైదిక మార్గమే ఇహపర సాధకం. కనుక ఆ మార్గాన్నే బోధిస్తున్నాను. శివభక్తుడు గృహ్య సూత్రాల ననుసరించి స్నాన, సంధ్యావందన, బ్రహ్మయజ్ఞ. పితృతర్పణాది కృత్యాలను ఆచరించి శివనామ స్మరణతో భస్మ, రుద్రాక్షలను ధరించి పరాభక్తితో పార్థివ లింగాన్ని పూజించాలి. పరిశుద్ధమైన మట్టిని గ్రహించి లింగాన్ని చెయ్యాలి. పంచాక్షరి మంత్రంతో పూజా ద్రవ్యాలను ప్రోక్షించి, 'భూరసి' మంత్రంతో పూజా స్థలాన్ని శుద్ధి చేసి, 'ఆపోస్మాన్' మంత్రంతో జల సంస్కారం చేసి, 'నమస్తే రుద్ర' అను మంత్రంతో స్పటిక బంధాన్ని రచించాలి.
ఆపై 'నమశ్శంభవే చ' మంత్రతో క్షేత్ర శుద్ధిని చేసి, పంచామృతాలను ప్రోక్షించి, 'నమో నీలగ్రీవాయచ' మంత్రంతో శివ లింగాన్ని ప్రతిష్టించి, 'ఏతత్తే రుద్ర' మంత్రంతో ఆసనాన్ని సమర్పించి 'మానో మహాంతమ్' మంత్రంతో శివుని అవాహన చేసి, 'యాతే రుద్ర' అను మంత్రంతో శివుని ఉపవిష్టుని చెయ్యాలి. 'యామిఘం' అను మంత్రంతో శివునకు న్యాసం చేసి, 'అధ్యవోచత్' అను మంత్రంతో అధివాసాన్ని కల్పించి, 'అసౌ యస్తామ్రః
'అను మంత్రంతో ఇష్టదైవమైన శివుని న్యాసం చేయాలి. 'అసౌయో వసర్పతి' మంత్రంతో సమీపించాలి. 'నమో అస్తు నీలగ్రీవాయ' అను మంత్రంతో పాద్యాన్ని, 'తత్పురుషాయ' అను రుద్ర గాయత్రితో అర్ఘ్యాన్ని, 'త్రయంబకం యజామహే' అను మంత్రంతో ఆచమనాన్ని చేసి, 'పయః పృధివ్యామ్' అను మంత్రంతో క్షీరాభిషేకాన్ని, 'దధిక్రావ్ మంత్రంతో పెరుగును అభిషేకం చెయ్యాలి. 'ఘృతం ఘృతపావా' అను మంత్రంతో నేతిని, 'మధువాతా, మధునక్తం, మధు మాన్న:' అను మూడు మంత్రాలతోను మధువును, చక్కెరను కలిపిన నీటిని అభిషేకించాలి. ఈ ఐదు ద్రవ్యాలతో చేసే అభిషేకానికి పంచామృత స్నానమని పేరు.
'మానస్తోకే' అను మంత్రంతో శివునకు కటిబంధనాన్ని, 'నమో ధృష్ణవే' అను మంత్రంతో ఉత్తరీయాన్ని, 'యాతేహేతిః' అను నాల్గు మంత్రాలతో వస్త్రాన్ని సమర్పించాలి. 'నమః శ్వభ్యః' అను మంత్రంతో గంధాన్ని, 'నమస్తక్షభ్యః' అను మంత్రంతో అక్షతలను, 'నమఃపార్యాయ' అను మంత్రంతో పుష్పాన్ని, 'నమః పర్ణాయ' అను మంత్రంతో మారేడు పత్రాన్ని, సమర్పించాలి. 'నమః కపర్దినేచ' మంత్రంతో ధూపాన్ని, 'నమః ఆశవే' మంత్రంతో దీపాన్ని, 'నమో జ్యేష్ఠాయ' అను మంత్రంతో నైవేద్యాన్ని, 'త్య్రంబకం' అను మంత్రంతో పునరాచమనాన్ని, 'ఇమాగం రుద్రాయ' మంత్రంతో ఫలాన్ని, 'నమో గోష్ఠ్యాయ' మంత్రంతో సర్వాన్ని శివునకు అర్పించాలి.
'మానో మహంతమ్, 'మానస్తోకే'- అను రెండు మంత్రాలతో ఏకాదశ రుద్రులను అక్షతలతో పూజించాలి. 'హిరణ్య గర్భః' అను మూడు మంత్రాలతో దక్షిణ లియ్యాలి. 'దేవస్య త్వా' అను మంత్రంతో అభిషేకాన్ని చేసి, దీప మంత్రంతో నీరాజనాన్నిచ్చి 'ఇమాño రుద్రాయ' అను మూడు మంత్రాలతో రుద్రునకు దోసెడు పుష్పాలను సమర్పించి, 'మానో మహాంతమ్' అను మంత్రంతో ప్రదక్షిణం చేసి, 'మానస్తోకే' మంత్రంతో సాష్టాంగ నమస్కారం చెయ్యాలి. 'ఏషతే రుద్ర' అను మంత్రంతో శివ ముద్రను, 'యతో యతః' అను మంత్రంతో అభయ ముద్రను, 'త్ర్యంబకం' అను మంత్రంతో మహా ముద్రను 'నమో గోభ్యః' అను మంత్రంతో ధేను ముద్రను చూపాలి. ఈ విధంగా పంచముద్రలను చూపి, శివ మంత్రాన్ని జపించి శత రుద్రీయాన్ని చదవాలి. తరువాత వేదవేత్త పంచాంగాన్ని పఠించి, 'దేవా గాతు' అను మంత్రంతో శివునికి ఉద్వాసన చెప్పాలి.
మునులారా! ఇంత వరకు శివపూజ యొక్క వైదిక విధానాన్ని సవిస్తరంగా వివరించాను. శివానుగ్రహాన్ని కోరే సర్వ మానవులు శివుణ్ణిలా స్తుతించాలి.
శ్లోకం (శ్లో||):
కైలాస పీఠాసన మధ్యసంస్థం భక్తి స్సనందాదిభి రర్చ్యమానమ్ । 
భక్తార్తి దావానల మప్రమేయం ధ్యాయేదుమాలింగిత విశ్వభూషణమ్ ॥ 
ధ్యాయేన్నిత్యం మహేశం రజత గిరినిభం చారు చంద్రావతంసం 
రత్నాకల్పోజ్జ్వలాంగం పరశు మృగవరా భీతి హస్తం ప్రసన్నమ్ 
పద్మాసీనం సమంతాత్ స్థితమమర గణైః వ్యాఘ్రకృత్తిం వసానం 
విశ్వాద్యం విశ్వబీజం నిఖిల భయహరం పంచవక్త్రం త్రినేత్రమ్ ॥
తాత్పర్యం (తా||):
కైలాసము నందు సింహాసన మధ్యస్థుడై వెలుగొందు చున్నవాడు, సనందాది భక్తులచే సేవింప బడుచున్న వాడు, భక్తుల దుఃఖానికి దావాగ్ని వంటి వాడు, ప్రమాణాలకు అందని వాడు, ఉమా సహితుడైన వాడు, విశ్వానికి అలంకారమైన వాడు, వెండికొండవలె ప్రకాశించు వాడు, అందమైన చంద్రుని శిరోభూషణంగా ధరించిన వాడు, రత్నాభరణ భూషితుడు, పరశువు, లేడి, వరద, అభయ ముద్రలను ధరించిన వాడు, ప్రసన్నుడు, పద్మాసనాసీనుడు, దేవతా సమూహం చేత కీర్తింప బడుచున్న వాడు, వ్యాఘ్ర చర్మాన్ని ధరించిన వాడు, విశ్వానికి ఆద్యుడు. కారణ భూతుడు, భయా లన్నింటిని తొలగించువాడు, ఐదు ముఖాలు కలవాడు, ముక్కంటి యగు మహేశ్వరుని నిత్యము ధ్యానిస్తున్నాను.
ఈ విధంగా స్తుతించి తరువాత అక్షతలను, పుష్పాలను దోసిట్లోకి తీసుకొని ఆనందంతో, భక్తితో శంకరుని ఈ విధంగా ప్రార్థించాలి.

శ్లోకం (శ్లో||):
తావక స్వర్గత ప్రాణ స్వచ్చిత్తో హం సదా మృడ | 
కృపానిధ ఇతి జ్ఞాత్వా - భూతనాద ప్రసీద మే ॥
అజ్ఞాన్యాది వాజ్ఞానా - జ్జప పూజాదికం మయా | 
కృతం తదస్తు సఫలం - కృపయా తవ శంకర ॥ 
అహం పాపీ మహానద్య - పావనశ్చ భవాన్మహాన్ | 
ఇతి విజ్ఞాయ గౌరీశ - యదిచ్ఛసి తథా కురు ॥ 
వేదై పురాణై స్సిద్ధాంతై: - ఋషిభి ర్వివిధైరపి | 
న జ్ఞాతో.సి మహాదేవ కుతో హం త్వంసదాశివ ॥ 
యథా తథా త్వ దీయో2 స్మి సర్వభావైర్మహేశ్వర | 
రక్షణీయస్త్వయాహం వై - ప్రసీద పరమేశ్వర ॥
తాత్పర్యం (తా||) 
హేమృడ! నేను నీ వాడను. నాజీవితం నీ అధీనంలో ఉంది. నా మనస్సులో సదా నువ్వే ఉన్నావు. హే కృపానిధే! హే! భూతనాధా! ఇది తెలుసుకొని నన్ను అనుగ్రహించు! శంకరా! తెలిసి గాని తెలియక గాని చేసిన జపపూజాదులు నీ కృపచే సఫలమగు గాక! నేను పాపిని! నీవు పావన మూర్తివి! హే! గౌరీశా! నీవు ఈ విషయాన్ని ఎఱిగి నీ చిత్తానుసారంగా చెయ్యి! ఓ మహాదేవా! నిన్ను వేదాలు, పురాణాలు, వివిధ శాస్త్ర సిద్ధాంతాలు మరియు ఋషులు కూడా తెలుసుకోలేక పోయారు. హే! సదాశివ! నీవెక్కడ? నేనెక్కడ? హే! మహేశ్వరా! నేను అన్ని విధాల భావముల చేత నీవాడను! హే! పరమేశ్వరా! నీవు నన్ను అనుగ్రహించి రక్షించు!
ఈ విధంగా పూజించి, ప్రార్ధించి పుష్పాలను శివుని శిరస్సుపై ఉంచి నమస్కరించి తర్వాత ఉద్వాసన చెప్పాలి. ఋషులారా లింగాన్ని అర్చిస్తే చరాచర జగత్తును అర్చించినట్లే అవుతుంది. స్త్రీ-పురుష భేదం లేకుండా అందరికి దీనియందు అధికారం ఉంది. శివనైవేద్యాన్ని 'తీసుకోరాదేమో' అనే శంకను వీడి సర్వులు భక్షించవచ్చు. మారేడు చెట్టు మహాదేవుని స్వరూపం. అందువల్ల బిల్వపత్ర పూజ శ్రేష్టం. శివనామం గంగ వంటిది. విభూతి యమున. రుద్రాక్ష సరస్వతి. విభూతి, రుద్రాక్షలను ధరించి నిత్యము శివనామాన్ని జపించే శివయోగి త్రివేణీ సంగమం వంటి వాడు.
మునులారా! భస్మధారణ చాలా పవిత్రమైనది. ముప్పై రెండు, పదహారు, ఎనిమిది లేక ఐదు స్థానాలో భస్మను ధరించాలి. లలాటం, రెండు బాహువులు, హృదయం, నాభి ఈ ఐదు స్థానాల్లోను విధిగా ధరించాలి. గంధాన్ని ధరించాలనుకొంటె గంధాన్ని భస్మలో కలిపి ధరించాలి. ముక్కంటిని 'నమశ్శివాయ' అని స్మరించి లలాటమునందు, 'ఈశాఖ్యాం నమః' అని పార్శ్వముల యందు. 'బీజాభ్యాం నమః' అని ముంజేతుల యందు, 'పితృభ్యాం నమః' అని శరీర క్రింది భాగమునందు, 'ఉమేశాభ్యాం నమః' అని శరీర పైభాగము నందు, 'భీమాయ నమః' అని శిరస్సుకు వెనుకను భస్మం ధరించాలి."

రుద్రాక్ష:
సూతుడిలా అంటున్నాడు: "మునులారా! పూర్వం ఒకానొకప్పుడు రుద్రుడు ఈ రుద్రాక్ష మహాత్మ్యాన్ని పార్వతికి వివరించాడు. దానిని మీకు చెపుతున్నాను వినండి. పరమేశ్వరుడు వేలాది దివ్య సంవత్సరాలు తపోనిష్ఠలో ఉండగా ఆయన మసస్సు భయపడింది. లీలగా కన్ను తెరచాడు. ఆ సుందర నేత్రాల నుండి కన్నీటి బిందువులు జారగా అక్కడ రుద్రాక్ష వృక్షాలు అంకురించాయి. 
ఇవి మొదట్లో గౌడ దేశంలో పుట్టాయి. శివ సంకల్పంతో అవి మధుర, అయోధ్య, లంక, మలయాద్రి, సహ్యాద్రి, కాశీ తదితర ప్రాంతాల్లో వ్యాపించాయి. రుద్రాక్ష సాక్షాత్తు శివ స్వరూపమే!
రుద్రాక్షలలో తెలుపు, ఎరుపు, పసుపు నలుపు అని నాలుగు రంగులున్నాయి. ధాత్రీ ఫలం (పెద్ద ఉసిరికాయ) ప్రమాణం కలది శ్రేష్టం. రేగి పండు ప్రమాణం కలవి, సెనగ గింజ ప్రమాణం కలవి.... ఇవి కూడా ఉత్తమాలే! మృదు స్పర్శ కలవి దృఢమైనవి, పెద్దవి, కంటకములతో కూడినవి ఐన రుద్రాక్షలు, భుక్తి, ముక్తి ప్రదాలు, పురుగు పట్టినది, పగిలినది, విరిగినది, కంటకములు లేనివి, వ్రణము కలది, వృత్తాకారం లేనిది ఈ ఆరు రకాల రుద్రాక్షలు పనికి రావు, సహజమైన రంధ్రం గల రుద్రాక్షలు పురుషుడు రంధ్రం చేసిన దాని కంటె శ్రేష్టం. పంచాక్షరీ మంత్రంతో రుద్రాక్షలను ధరించాలి. రుద్రాక్షను ధరించిన మానవుడు మద్య మాంసాలను, ఉల్లిని, మునగ కూరను ఇతర నిషిద్ధ పదార్ధాలను సేవించ రాదు. జీవుని శరీరం మీద రుద్రాక్ష ఉన్నంత వరకు ఆ జీవుణ్ణి అకాల మృత్యువు సమీపించదు. ఈ రుద్రాక్షలలో ఏకముఖి, ద్విముఖి, త్రిముఖి, చతుర్ముఖి, పంచముఖి, షణ్ముఖి, సప్తముఖి, అష్టముఖి, నవముఖి, దశముఖి, ఏకాదశముఖి, ద్వాదశ ముఖి. త్రయోదశ ముఖి, చతుర్దశ ముఖి వరకు మొత్తం పదునాల్గు ముఖాల రుద్రాక్షలున్నాయి.
మునులారా! రుద్రాక్ష ఏదైనా సాక్షాత్తు శివ స్వరూపమే! సందేహం లేదు. ఏదో రూపంలో రుద్రాక్షను ధరించ కుండా మానవుడు ఉండరాదు. కంఠ మాలగా రుద్రాక్షమాలను ధరించటం శ్రేష్టం. రుద్రాక్ష ఫలమునిచ్చినట్లుగా ఇతర మాలలేవియును శుభఫలముల నీయవు. రుద్రాక్షల పరిమాణాన్ని అనుసరించి ఫలభేదాన్ని కొందరు చెప్పినా అన్ని రుద్రాక్షలు శుభప్రదములే అని పూర్వ ఋషులు తీర్మానించారు. రుద్రాక్షలను శిరసున కిరీటంగా, యజ్ఞోపవీతంగా మరియు చెవులకు, బాహువులకు, ముంజేతులకు, మణికట్టులకు, నడుముకు, శిఖయందు ధరించిన మానవుడు సాక్షాత్తు ఈశ్వరుడే! రుద్రాక్షలను ధరించటానికి స్త్రీ - పురుష భేదం లేదు. వర్ణ భేదం లేదు. సర్వమానవులు అర్హులే.
ఏకముఖి రుద్రాక్ష భుక్తి ముక్తి ఫలప్రదం. బ్రహ్మహత్యా నివారకం. సకల సంపత్కరం. రెండు ముఖములు కలది సర్వకామప్రదం. గోహత్యా నివారకం. మూడు ముఖములు గలది సాధన సంపత్ప్రదాయకం. సర్వవిద్యా ప్రదాయకం. నాల్గుముఖములు కలది బ్రహ్మ స్వరూపం. నరహత్యాదోష నివారకం. చతుర్విధ పురుషార్ధదాయకం. ఐదు ముఖములు గలది సాక్షాత్తు రుద్రస్వరూపం. దానికి కాలాగ్ని అనిపేరు. సర్వకామములను, ముక్తిని ఇస్తుంది. అగమ్యగమ్య దోషము, అభక్ష్యభక్ష్య దోషము వీటిని నశింప చేస్తుంది. ఆరు ముఖములు గలది సాక్షాత్తు కుమారస్వామి స్వరూపం, దానిని కుడి భుజమునందు ధరించిన వానికి అన్నిట జయసిద్ధి కలుగుతుంది. ఏడు ముఖములు గలదానికి అసంగము అనిపేరు. దీనిని ధరించిన వాడు ఎట్టి దరిద్రుడైనా సంపన్నుడు, సర్వసమర్థుడు అవుతాడు. ఇది వైరాగ్యహేతువు. జ్ఞాన హేతువు కూడాను. ఎనిమిది ముఖములు గలది వసు స్వరూపం. దానికి భైరవము అనిపేరు. ఇది బంగారాన్నిస్తుంది. పూర్ణాయుర్దాయాన్నిస్తుంది. దీనిని ధరించిన వాడు శివసాయుజ్యాన్ని పొందుతాడు. తొమ్మిది ముఖములు కలది భైరవ స్వరూపమని మరియు కపిల మహర్షి స్వరూపమని చెప్పబడింది. తొమ్మిది రూపాలలో భక్తులను రక్షించే దుర్గామహేశ్వరి (నవదుర్గలు) దానికి అధిష్ఠాన దేవత. ఈ రుద్రాక్షను ఎడమ చేతియందు ధరించాలి. పది ముఖాలుగల రుద్రాక్ష జనార్దన స్వరూపం. దీనిని ధరించిన మానవునకు కోర్కెలన్ని సిద్ధిస్తాయి. పదకొండు ముఖములు గల రుద్రాక్ష సాక్షాత్తు రుద్ర స్వరూపమే. ఇది అన్నిటిలోను విజయాన్ని సిద్ధింప చేస్తుంది. పన్నెండు ముఖములు గల దానిని కేశములయందు ధరించాలి. ద్వాదశాదిత్యులు దానియందు ప్రతిష్ఠితులై ఉంటారు. పదమూడు ముఖాలు కలది విశ్వేదేవతల స్వరూపం. ఇది సౌభాగ్యాన్ని, అభ్యుదయాన్ని ఇస్తుంది. పదునాల్గు ముఖములుగల రుద్రాక్ష పరమశివ స్వరూపం. దీనిని శిరస్సున ధరిస్తే పాపాలన్నీ భస్మీపటల మవుతాయి. ఐతే వీటిని మంత్ర పూతంగా మాత్రమే ధరించాలి. భస్మను, రుద్రాక్షలను ధరించిన వాని జోలికి, శివనామాన్ని పంచాక్షరిని జపించిన వాని జోలికి, యముడు సమీపించడంటే తక్కినవాటిమాట చెప్పేదేముంది? అట్టివాడు దేవతలందరికి ఇష్టుడే. అని చెప్పి ముగించాడు సూతుడు.