శ్లోకం (శ్లో||):
వందేతరస్థం నిజగూఢ రూపం | 
శివం స్వత స్రష్టుమిదం విచష్టే ॥ 
జగంతి నిత్యం పరితో భ్రమంతి । 
యత్సన్నిధౌ చుంబక లోహవత్తమ్॥
తాత్పర్యం (తా||) 
శివుడీ జగత్తును తన స్వరూపము నుండియే సృజించి సర్వమును వ్యాపించి యున్నవాడై తన గూఢ రూపమునందు ప్రతిష్ఠితుడై యున్నాడు. అయస్కాంత సన్నిధిలో లోహశకలములవలె ఈ భువనములు నిత్యము ఆయన చుట్టూ తిరుగుచున్నవి. అట్టి శివునకు నమస్కారం.
వ్యాసుడిలా అంటున్నాడు: ఒకప్పుడు నైమిశారణ్యంలో శౌనకాది ఋషులు సూతుణ్ణి భక్తితో ఇలా ప్రశ్నించారు. “ఓ! సూతమునీ! ఇంత వరకు నువ్వు చేసిన విద్యేశ్వర సంహితా ప్రసంగాన్ని మేం విన్నాం. శంకర దివ్యగాథ శ్రవణపేయంగా ఉంది. మాకు సంపూర్ణంగా చెప్పు. ఆయన నిర్గుణుడైనా సగుణుడెలా అయ్యాడు? ఆయన అవ్యక్త రూప మెట్టిది? స్థితి కాలంలో ఆయన కార్య నిర్వహణ ఎలా ఉంటుంది? లయ కాలంలో ఆయన క్రీడ ఎట్టిది? ఆయనెలా ప్రసన్నుడవుతాడు? ఆయన యొక్క ఆవిర్భావాన్ని, ఉమాదేవి ఆవిర్భావాన్ని, వారి వివాహాన్ని, వారి గృహస్థాశ్రమ గాథలను, లీలా విశేష వైభవాలను ఇంకా నీకు తెలిసిన విశేషాలను సవివరంగా చెప్పవలసింది."
మునుల శ్రద్ధకు సంప్రీతుడైన సూతుడిలా చెప్పసాగేడు. "మహర్షులారా! శివుని కళ్యాణ గాథలు గంగాజలం వలె స్వచ్చమైనవి. ఇండుప గింజ చిన్నదైనా దాని గంథం జలంలో ఉన్న బురదను తొలగించి ఎలా శుద్ధిచేస్తుందో అలాగే శివ గాథలు మనోమాలిన్యాన్ని తొలగిస్తాయి. ఒకప్పుడు విష్ణు ప్రేరితుడైన నారదుడు తన తండ్రి ఐన బ్రహ్మ గారిని జిజ్ఞాసతో మీరడిగిన ప్రశ్నలనే అడగగా బ్రహ్మ గారిచ్చిన సమాధానాన్ని మీకు చెపుతున్నాను వినండి.

నారదుని తపస్సు:
ఒకప్పుడు బ్రహ్మ మానస పుత్రుడు, ముని శ్రేష్ఠుడు ఐన నారదుడు తపోదీక్ష యందు నిష్ఠ కలిగి హిమాలయ గిరి భూముల అన్వేషింపగా పరమ సుందరమైన ఒక గుహ కనిపించింది. దాని చెంతనే గంగానది ప్రవహిస్తోంది. ఆ ప్రదేశం మిక్కిలి అనుకూలమని ఎంచి ఆ ముని పుంగవుడు దృఢాసనా బద్ధుడై ప్రాణాయామం చేసి మౌనియై దీర్ఘకాలం తపశ్చర్య కొనసాగించాడు. అతని తీవ్ర తపోనిష్టకు స్వర్గాధిపతి
ఐన ఇంద్రుని మనస్సు భయవిహ్వలమైంది. తనకు పదవీ భ్రష్టత్వం సంప్రాప్తిస్తుందనే శంకతో మునితపస్సును భగ్నం చేయ నిశ్చయించి మన్మథుని స్మరించాడు. వెంటనే విచ్చేసిన కందర్పుని రాక చూసి "మిత్రమా! నా రాజ్య సుస్థిరత్వం నీ మీద ఆధారపడి ఉంది. నారదుడు దుస్సహమైన తపస్సులో మునిగి ఉన్నాడు. ఎలాగైనా విఘ్నం చెయ్యవలసింది" అని పరిపరి విధాల కోరగా 'అదెంతపని' అని దర్పంతో కందర్పుడు వసంతుని వెంట తీసికొని బయలు దేరాడు. ఇద్దరూ కలిసి నారదముని తపస్సు చేసుకొంటున్న పవిత్ర భూమికి వచ్చి తమ నేర్పును, చాతుర్యాన్ని, కళా ప్రావీణ్యాన్ని, మాయలను ప్రదర్శించారు.
విరితేనెల కాల్వలతో, రాలిన కుసుమ పరాగపు రాశులతో, నానావిధ పుష్ప పరిమళాలతో, భ్రమరకుల ఝంకారంతో, శుక పిక శారికాది కలకలలతో, అంగనా మణుల కిలకిలలతో, సెలయేరుల గలగలలతో ఆ వనం చతుర్విధ వాద్య సమ్మేళనంతో, నాట్యమేళంతో మహోత్సవంగా సాగిపోతూన్న అద్భుత నర్తన మంటపంలా ఉంది. మన్మథ ప్రతాపం వెల్లి విరుస్తోంది. నారదుడు ధీరుడై ఎట్టి వికారాన్ని పొందక నిర్వికారుడై తన తపస్సును కొనసాగిస్తూనే ఉన్నాడు. మారుడు అహంకార దూరుడై శరచాపాలను వదలి పరాజయ భారంతో సురాధిపతి చెంతకు వెళ్ళాడు.
మునులారా! ఆ స్థలంలో మన్మథ ప్రభావం నిరుప యోగం. ఎందుకంటే ఈశ్వరుడు ఉగ్ర తపస్సు చేసి మన్మథుని దహించిన స్థలం అది. అనంగుడు అలా అమరాధిపతిని చేరి నారద ప్రభావాన్ని విన్నవించి తన స్వస్థలానికి చేరుకొన్నాడు. అమరాధిపతి మనసులో నారదుని ప్రశంసించాడు.
ఈశ్వరానుగ్రహంచే నారదుడు మరికొంత కాలం తన తపస్సును కొనసాగించి, పూర్ణత్వం లభించిందనే విశ్వాసంతో తపస్సును విరమించాడు. ఆయన శివమాయా మోహితుడై పూవింటి వానిపై విజయం తన ప్రభావమే అని భ్రమించాడు. తన మహిమను శివునికి చెప్పి ప్రశంసలను పొందాలనే ఉబలాటంతో వెంటనే కైలాసానికి బయలు దేరాడు. వెళ్ళి రుద్రునకు నమస్కరించి తన విజయ గాథను ఉత్సాహంతో విన్నవించాడు.
దానిని విన్న రుద్రుడు విస్మితుడై వివేకాన్ని కోల్పోయిన నారదునితో "వత్సా! నారదా! నీవు ప్రాజ్ఞుడవు! ధన్యుడవు! ఈ విషయాన్ని ఇతరుల వద్ద చెప్పకు. పరిహాస పాత్రుడ వవుతావు. నీలోనే రహస్యంగా దాచుకో! విష్ణువు వద్ద అసలు ఈ ప్రసంగం చెయ్యకు. అని పలుమార్లు హెచ్చరించినా నారదుడు చెవిని పెట్టలేదు. 
మునులారా! భావి కర్మ చాలా బలీయమైనది. కర్మ ఎప్పుడూ ఈశ్వర ప్రేరితమే! కర్మప్రేరితుడై ఆ ముని బ్రహ్మ లోకానికి వెళ్ళి పితామహునకు నమస్కరించి తన కామ విజయ గాథను వివరించాడు. పద్మజుడు ఆ మాటలు విని శంకరుని స్మరించి యథార్థాన్ని గుర్తెరిగి, రుద్రుడు చెప్పినట్లే ఆ వృత్తాంతాన్ని ఇతరు లెవరి వద్ద బహిరంగ పర్చ వద్దని తన కుమారుని కోరేడు.
మాయా ప్రభావితుడైన నారదుడు తన తండ్రిగారి మాటలను పెడచెవిని పెట్టి కమల నాభుని దర్శించాడు. నారాయణుడు సర్వము తెలిసిన వాడే ఐనా నారదునికి స్వాగత సత్కారాలను చేసి "నీరాకలో గల ఆంతర్య మేమిటి?" అని ప్రశ్నించాడు. కామ విజయ గర్వితాహంకార వర్దితుడైన నారదుడు యధావత్తుగా తన విజయాన్ని వర్ణించాడు. అప్పుడు సత్యాన్నెరిగిన పద్మనాభుడు చమత్కారంగా ఇలా అన్నాడు: "ఓ మునిసత్తమా! నువ్వు బ్రహ్మజ్ఞాన కళానిధివి గదా! భక్తి, జ్ఞాన, వైరాగ్యాలు లేని వానిని అరిషడ్వర్గాలు బాధిస్తాయి కాని నీవంటి నైష్టిక బహ్మచారిని, జన్మ ప్రభృతి వికారములు లేని వానిని బాధించవు గదా! నీకు కామ వికారం లేదు! ఉండదు కూడా!" హరియొక్క పల్కుల లోని ఆంతర్యాన్ని గ్రహించ లేని నారదుడు మరింత గర్వితుడై లోక సంచారానికి బయలు దేరాడు.

నారదుని మోహం:
నారదునికి తత్త్వ జ్ఞానాన్ని ఉపదేశించాలనే సంకల్పంతో మాయా విశారదుడైన విష్ణువు ముని వెళ్ళే మార్గంలో సుందర నగరాన్ని సృష్టించాడు. అది వైకుంఠాన్ని మించి ఉంది. దానిని శీలనిధి అను రాజు ప్రజారంజకంగా పాలిస్తున్నాడు. ఆ సమయంలో సకల సౌందర్యనిధి ఐన తన కుమార్తెకు స్వయంవరాన్ని ప్రకటించాడు రాజు. ఆ వార్త విని ఎంతో ఉత్సాహంతో వచ్చిన నానాదేశ నరేంద్ర మండలితో శోభిస్తున్న ఆ నగరం నక్షత్ర సమూహంతో ప్రకాశిస్తున్న వినువీధిలా కనుల పండువుగా ఉంది. ఆ వార్త విన్న నారదుడు మోహ పరవశుడై రాజద్వారాన్ని సమీపించాడు. మహర్షిరాక కంచుకీ జనంచే తెలుసుకొన్న మహారాజు ఎదురేగి అర్ఘ్యపాద్యాదుల పూజించి రత్నసింహాసనాసీనుణ్ణి చేసి తనకుమార్తె ఐన శ్రీమతిని పిలిపించి ఆమెచే మునికి నమస్కారం చేయించాడు. చేయించి "మునీంద్రా! సకలశుభలక్షణ లక్షితాంగి యైన నా కుమార్తెకు రేపే స్వయవరం ప్రకటించాను. త్రికాలజ్ఞులైన మీరు ఆమె భావి శుభాన్ని చెప్పవలసింది" అని కోరేడు. మోహినీ దేవతను మించిన అందచందాలతో అలరారుతూ ఉన్న ఆ సన్నుతాంగిని చూచి మన్మథ భావానికి గురియైన ముని ఆమెను తానే పొందగోరి ఇలా అన్నాడు: "రాజా! ఈమె జాతకం మంచిది. భవిష్యత్తు గొప్పది. ఈమె కాలుపెట్టిన చోట సిరులు
పుడతాయి. సర్వసమర్థుడు భక్తి, జ్ఞాన, వైరాగ్య సంపన్నుడు, లోకాలన్నిటిని జయించిన వీరుణ్ణి జయించిన మేటి వీరుడు ఈమెకు పతి కాగలడు" ఇలా చెప్పి తన దారిన తాను వెళ్ళి ఆమెనెలా పొందాలా అనే ఆలోచనలో పడ్డాడు.
ఆలోచించగా మునికొక ఉపాయం స్ఫురించింది. స్త్రీలకు సౌందర్యం చాలా ప్రీతిపాత్రమైనది. సౌందర్యోపేత మైన పురుషుణ్ణి స్త్రీలు వరిస్తారనేది లోకానుభవ సిద్ధమైన మాట. త్రైలోక్యమోహనాంగుడు విష్ణువు. కనుక ఆ రూపాన్ని పొందితే స్వయంవరంలో ఆమె నన్ను వరించటం సిద్ధం అని ఎంచి విష్ణు లోకానికి వెళ్ళాడు నారదుడు. వెళ్ళి ఏకాంతంలో విష్ణువుతో తన మనసులోని భావాన్ని వెల్లడించి విష్ణు రూపాన్ని తనకియ్య వలసిందిగా ప్రార్ధించాడు. శంకర మాయను ఎరిగిన విష్ణువు శ్రేష్టుడైన వైద్యుడు రోగికి హితాన్ని చేకూర్చినట్లుగా నీకు నేను హితాన్ని సమకూరుస్తాను అని చెప్పి నారదునికి కోతి ముఖాన్ని మిగిలిన దేహానికి తన రూపాన్ని ఇచ్చి అంతర్ధాన మయ్యాడు. ఈ విషయాన్ని ఎరుగని ముని కృతార్థుడనయ్యానని భావించి రాజసమూహంతో కోలాహలంగా ఉన్న స్వయంవర సభకు చేరుకొన్నాడు. ఇంద్ర సభలా ఉన్న ఆసభలో మిగతా రాజనివహం మధ్య ఆసీను డయ్యాడు. బయటవారి కన్నులకు తానెలా గోచరిస్తున్నాననేది నారదు దెరుగడు. శివుని మాయచే ఇద్దరు రుద్రానుయాయులు బ్రాహ్మణ వేషంలో వచ్చి మునివద్దకు వెళ్ళి పరిహాస భాషణం చేశారు. మనసంతా రాజకుమార్తె మీదనే ఉన్న ముని, "ఓహో! కోతి ముఖం వాడా!" అని బ్రాహ్మణులు పల్కిన పరిహాస వచనాలను పట్టించు కోలేదు.
రాజకుమార్తె వచ్చే మార్గం వైపు రెప్ప వేయకుండ చూస్తున్నాడు ముని, ఇంతలో రాకుమారి చెలికత్తెలిర్వురు చెంతనిలువ తక్కిన పరిచారికలు వెంటనడవ బంగారు పూల మాలను చేత ధరించి స్వయంవర సభామంటప మధ్యమందు రత్న పాంచాలికలా నిలబడింది. ఆపై వరాన్వేషణ చేస్తూ సభంతా తిరిగింది. మునిని చూచి ముఖాన్ని త్రిప్పుకొంది. ముని ఖిన్నుడయ్యాడు. విష్ణువు రాజకుమార ఆహార్యంతో వచ్చి ఎవరికి కానరాకుండ సభలో ఆసీనుడై ఉన్నాడు. ఆమె ఆయనను చూచి పూలమాలను ప్రసన్న వదనంతో కంఠానికి అలంకరించింది. వెంటనే హరి రాకుమారిని తీసుకొని అంతర్ధానమై తన లోకానికి చేరుకొన్నాడు. రాకుమారు లందరు నిరాశోపహతులు కాగా నారదుడు మాత్రం దైవోపహతుడై స్మరవిహ్వలుడయ్యాడు.
అప్పుడు జ్ఞాన విశారదులైన రుద్రానుచరులిద్దరూ మదనజ్వర పీడితుడైన ముని చెంతకు వచ్చి “ఓ నారదా! స్వర్ణప్రతిమ వంటి ఆ రాకుమారి నిన్ను వరించలేదని కదా దుఃఖంచే బాధపడు తున్నావు. కపిముఖుడ వైన నిన్ను ఆ రాకేందువదన ఎలా వరిస్తుందని తలపోశావు?" అని ఎత్తి పొడిచారు. వారి వచనాలను విన్న ముని ఆశ్చర్యచకితుడై అద్దంలో ముఖాన్ని చూచుకొని వారిపల్కులు సత్యమేఐనా దురాగ్రహంతో "మీరిద్దరూ బ్రాహ్మణుడనైన నన్ను పరిహసించారు కనుక దీనికి ప్రతిఫలంగా బ్రాహ్మణులై జన్మించి రాక్షసరూపాన్ని పొందుతారు" అని శపించాడు. అంత రుద్రానుచరు లిద్దరూ జరిగినదంతా శివేచ్ఛగా భావించి ఉదాసీనులై రుద్ర లోకానికి వెళ్ళారు.

నారదునకు విష్ణువు ఉపదేశం:
సూత మహాముని ఋషులతో ఇలా అంటున్నాడు. “మునులారా! ఆ విధంగా నారదుడు శివమాయా మోహితుడై విష్ణువు యొక్క కపట బుద్ధిని గ్రహించి కోపంతో తగిన గుణ పాఠం చెప్పాలనే ఉద్దేశ్యంతో విష్ణు లోకానికి వెళ్ళాడు. వెళ్ళి విష్ణువుతో ఇలా నిందా వచనాలను పలికాడు: “ఓ హరీ! నీవు కపటివి! విశ్వమోహనుడవు! పరుల ఉత్సాహాన్ని సహించే గుణం నీలో లేదు. నువ్వుమాయావివి. మలినాశయుడవు. పూర్వం మోహినీ రూపంలో అసురులకు అమృతం దక్కకుండ చేశావు. క్షీర సాగర మథన సమయంలో కాలకూటాన్ని నీలంకంఠుడు భక్షించకుండ ఉంటే నీ పీడ లోకాలకు విరగడై ఉండేది. అంతే కాదు ఆయన నిన్ను స్వతంత్రునిగా నియమించాడు. విప్రుడనైన నన్ను పరిహాస పాత్రుణ్ణి చేశావు. నీకిది తగని పని. ఇట్టిపని తిరిగి చెయ్యకుండ నీకు తగిన శిక్ష విధిస్తాను. నువ్వు భూలోకంలో మనుష్యుడవై జన్మించి నాలాగే స్త్రీ వ్యామోహం తోను, వియోగంతోను బాధ పడతావు. వానరులు నీకు సహాయకారులవుతారు. ఆ జన్మలో తరచుగా అజ్ఞాన మోహితుడవై ఉంటావు.”
విష్ణువు పుట్టుక లేని శివమాయను ప్రశంసించి నారదుని శాపాన్ని రాగ ద్వేషాదులు లేకుండ స్వీకరించాడు. వెంటనే శివమాయ తొలగింది. నారదుడు ఎప్పటి లాగానే తిరిగి జ్ఞానమూర్తి అయ్యాడు. జ్ఞానోదయం కాగానే పూర్వగాథంతా స్మృతికి వచ్చి పశ్చాత్తాప తప్తుడై, తనను తాను నిందించుకొని, శివమాయను ప్రశంసించి విష్ణువు పాదాలపై పడి ఇలా అన్నాడు: "హే ప్రభో! దుర్భుద్ధితో దుష్ట వచనాలను పలికాను. పైగా శపించాను. నాకు నరకం నిశ్చయం. నేను నీకు దాసుణ్ణి! ఈ నరకాన్ని తప్పించుకొనే ఉపాయం చెప్పండి."
అంత విష్ణువు నారదుని పైకి లేపి శిరసు నిమిరి కరుణతో ఇలా అన్నాడు: "వత్సా! దుఃఖింపకు. నువ్వు నా భక్తులలో శ్రేష్ఠుడవు! నా కిష్టుడవు! నీకు నరకం సంప్రాప్తం కాదు. శివుడు నీకు సర్వ మంగళాలను అనుగ్రహిస్తాడు. అంతా శివేచ్ఛయే. ఆయన యే పరబ్రహ్మ. పరమాత్మ. సచ్చిదానంద స్వరూపుడు. ఆయనే త్రిమూర్తుల రూపంలో ఉంటాడు. ఆయన సర్వ సాక్షి. నీకు సర్వపాప క్షయము, భుక్తి, ముక్తి దాయకము ఐన ఉపాయాన్ని చెపుతాను! విను! నువ్వు సర్వదా శివుని యశస్సుని గానం చెయ్యి. వారణాశీ నగరానికి వెళ్ళి విశ్వేశ్వరుణ్ణి సందర్శించు. మృత్యంజయుని గుణగణాలను గానం చెయ్యి. అక్కడ నీకన్నీ శుభాలే కలుగుతాయి. ఆపై నా ఆజ్ఞాను సారంగా బ్రహ్మ లోకానికి వెళ్ళి నీ తండ్రి ఐన బ్రహ్మను సందర్శించు. ఆయన నీకు శివ మహాత్మ్యాన్ని చెపుతాడు. నీ దురితాలన్నీ క్షయ మవుతాయి."

నారదుడు తండ్రిని ప్రశ్నించుట:
మునులతో సూత మహర్షి ఇలా అంటున్నాడు: "మునులారా! విష్ణువు యొక్క ఉపదేశాను సారంగా నారద మహర్షి భూలోకంలో గల శైవ క్షేత్రాలన్నింటిని ప్రీతితో సందర్శిస్తూ, ఆ క్షేత్ర మహిమలను విని పరవశిస్తూ, గానం చేస్తూ కాశీ నగరానికి వచ్చి చేరాడు. దివ్యజ్ఞాని యైన నారదుడు భూలోకంలో శివక్షేత్ర దర్శనం చేస్తున్నాడని విని ఆ రుద్రానుయాయు లైన బ్రాహ్మణు లిద్దరూ కాశీక్షేత్రంలో నారదుని కలిశారు. కలిసి దేవమునికి తలవంచి నమస్కరించి, పాదాలను పట్టుకొని, అనుగ్రహంతో శాప విముక్తిని ప్రసాదించ వలసిందని కోరేరు.
నారదుడు కూడా వారిద్దరి యందు ఆదరం కలవాడై “ఓ మహదేవాను చరులారా! మీరు సత్పురుషులు. అంతా శివేచ్చ. నన్ను కూడా మీరు క్షమించ వలసి ఉంటుంది. నా శాపం ఇలా ఫలిస్తుంది. మీరొక ముని శ్రేష్ఠుని బిడ్డలై పుట్టి బలశౌర్యప్రతాప యశోవిరాజితులై రాక్షస ప్రభువు లవుతారు. శివభక్తులై విష్ణువు చేతిలో హతులవుతారు. తిరిగి మీలోకాన్ని చేరుకుంటారు." అని శాపమోక్షాన్ని అనుగ్రహించాడు. నారదుని ఆదర వాక్కులకు సంతసించి రుద్రానుచరులు తమ స్వస్థానానికి తిరిగి వెళ్ళారు.
నారదుడు కూడా కాశీ నగరంలో అన్ని స్థలాలను సందర్శించి గంగాతీర స్నానఘట్టాలలో తీర్థస్నానం చేసి విశ్వేశ్వరుని సందర్శించి నోరార కీర్తించి, పరమానందంతో శివ తత్త్వాన్ని తెలియ గోరి బ్రహ్మలోకాన్ని చేరుకొన్నాడు. బ్రహ్మను దర్శించి, స్తుతించి శివతత్త్వాన్ని గూర్చి ఇలా అడిగాడు; "హే! తండ్రీ! నీవు స్రష్టవు! నేను గతంలో నీ అనుగ్రహంతో విష్ణు కథలను విన్నాను. ఇప్పుడు శివ గాథలను, శివ తత్త్వాన్ని గూర్చి చెప్పండి. శివుడు సగుణుడు, నిర్గుణుడు ఎలా అయ్యాడు? సృష్టి, స్థితి, ప్రళయ కాలముల యందు ఆయన లీలా విలాసం ఎలా ఉంటుంది? ఆయనెలా ప్రసన్నుడవుతాడు? ఆయనే ఫలాల నిస్తాడు? త్రిమూర్తుల పుట్టుకను, ఉమ యొక్క అవిర్భావాన్ని, వివాహ గాథను, గార్హస్య జీవితాన్ని ఇతర గాథలను చెప్పండి.

విష్ణువు జన్మించుట:
నారదుని మాటలను విన్న పితామహుడు లోకహితాన్ని కోరి, ప్రశ్నించిన నారదునికి ఇలా చెప్ప సాగేడు. కుమారా! నువ్వు లోకోపకారాన్ని కోరి ప్రశ్నించావు. విను. ఇది సర్వోత్కృష్టమైనది. ఆదిలో (సృష్టికి ముందు) అంతా అంధకార బంధురంగా ఉండేది. సూర్య, చంద్ర, గ్రహ, నక్షత్ర సప్తర్షి మండలాదు లేవీ లేవు. పంచ భూతములు లేవు. దిక్కులు లేవు. కాలం లేదు. వేదంలో 'తత్సదృహ్మ' అనే వాక్యంచే ప్రతిపాదింప బడిన 'సత్' ఒక్కటి మాత్రమే ఉండేది. ఆ పరబ్రహ్మ స్వరూపాన్ని యోగులు హృదయాకాశంలో సర్వదా దర్శిస్తారు.
అది మూర్తము కాదు, అమూర్తము కాదు. వాక్కుకు అందే విషయం కాదు. మనస్సుకు అందేది కాదు. దానికి నామ రూపాదులు లేవు. దానికే వర్ణం (రంగు, బ్రాహ్మణాది భేదాలు) లేదు. స్థూల సూక్ష్మాది భేదాలు లేవు. అది దృష్టం కాదు- అదృష్టమూ కాదు. అది సత్యము- జ్ఞానము- అనంతమూను. పరమానంద ఘనము, పరంజ్యోతి స్వరూపము ఐన దానిని గూర్చి శ్రుతి 'అస్తి' (ఉన్నది) అని మాత్రమే చెప్పగలుగుతోంది. కుమారా! నారదా! వేదమే చెప్ప లేని దానిని మనమెలా చెప్పగలం?
అది పొడుగూ కాదు- పొట్టి కాదు. అది పెరగదు తరగదు. దానికి చావు-పుట్టుకలు లేవు. అది ఏ ప్రమాణాలకు అందదు. అది స్వతంత్రమైనది. దానికి ఏ ఆధారం లేదు. అది ఏ పరిణామం చెందదు. దానికి ఆకారం లేదు. అది వికల్పాలు, వికారాలు లేనిది. దానికి గుణాలు లేవు. అది లేనిది- ఉన్నది కూడాను. అది దూరము కాదు-దగ్గర కాదు. అది మాయాతీతమైనది. దానికి ఆద్యంతాలు లేవు. దానికంటె భిన్నమైన ద్వితీయ వస్తువు లేదు. ఈ విధంగా పరబ్రహ్మమును గురించి స్వరూప తటస్థ లక్షణాలు మాత్రమే ఊహింప బడతాయి. అది చైతన్య ఘనం.
కుమారా! అట్టి పరమాత్మకు ద్వైతంలో కోరిక కలిగింది. నిరాకారుడైన ఆ పరమాత్మ తన లీలచే సర్వైశ్వర్య గుణోపేతము, సర్వజ్ఞాన యుతము, సర్వ మంగళకరము ఐన స్వీయమూర్తిని కల్పించాడు. లీల అంటే తన కంటే వేరైనది అని అర్ధం కాదు. ప్రవాహ
రూపమైనది అని అర్థం. అలా కల్పింప బడిన మూర్తియే ప్రధానము, ప్రకృతి, మాయ, త్రిగుణాత్మిక, పరాశక్తి, సమష్టి బుద్ధి తత్త్వానికి జనని, వికృతి వర్ణిత, అంబిక, ఈశ్వరి, త్రిదేవ జనని, నిత్య ఇలా అనేక నామాలతో వ్యవహరింప బడుతూ ఉంది. ఆమెయే సర్వ రూపాలను ధరించి సర్వమును చూస్తూ సర్వమును చేస్తూ ఉంటుంది. ఆమె సర్వారాధ్య. సర్వ సంస్కృతులకు మూలం ఆమెయే.
అద్వితీయము, ఆద్యంత రహితము, సర్వవ్యాపకము ఐన ఆ పరబ్రహ్మము యొక్క మూర్తియే సదాశివుడు. సదాశివుడు కల్పించిన మూర్తియే పరాశక్తి లేక ఈశ్వరి,
కుమారా! త్రిమూర్తులకు సైతం తల్లి ఐన ఆ పరాశక్తి ఎనిమిది భుజాలు కలిగి ఉంటుంది. ప్రసన్న వదన. ఆమె ముఖం అనంతకోటి పూర్ణిమా చంద్రుల వెన్నెల వెలుగులతో నిత్యమూ ప్రకాశిస్తూ ఉంటుంది. పరిపూర్ణంగా వికసించిన పద్మాల శోభను ధిక్కరించే ఆమె నేత్రాలు, కరుణారస తరంగితమైన దృక్కులు భక్తుల హృదయాలను ఆహ్లాద పరస్తూనే ఉంటాయి.
ఇక సదాశివుని తలపై మందాకిని, ఆయన బాలచంద్ర ధారి, మూడు కన్నులు, ఐదు ముఖాలు, పది చేతులు కలవాడు. త్రిశూలధారి. ఆయన భస్మోద్ధూళిత ధూసరాంగుడు. ఆ సదాశివుడు శక్తితో కలిసి శివలోకం అనే క్షేత్రాన్ని నిర్మించాడు. ఆ ఉత్తమ క్షేత్రానికి 'కాశి' అని పేరు. అది సర్వ శ్రేష్టమైన మోక్షపురి, పార్వతీ పరమేశ్వరులు ప్రలయ కాలంలో కూడా ఆ క్షేత్రాన్ని ఏనాడూ విడువరు. అందువల్లనే దానికి అవిముక్తము అని పేరు. భక్తులకు ఆనందాన్నిస్తుంది కనుక ఆనందవనమని పేరు.
ఆ విధంగా పార్వతీ పరమేశ్వరులు ఆ ఆనంద వనంలో పరమానంద భరితులై రమిస్తూండగా మరియొక పురుషుని సృష్టించి వానియందు సృష్టి భారాన్నుంచి మనమిద్దరము సుఖింతము గాక! అనే కోరిక వారిద్దరికి కలిగింది. ఆ పురుషుడు నా అనుగ్రహం చేతనే సర్వమును సృజించి ప్రళయకాలము నందు సర్వమును ఉపసంహరించు గాక! అని సంకల్పించి తన ఎడమ భాగమునందు అమృతాన్ని చిలికించగా అప్పుడు త్రిలోక సుందరుడైన పురుషుడు ఆవిర్భవించాడు. అతడు శాంతుడు. సత్త్వగుణ ప్రధానుడు. గాంభీర్యుడు. క్షమాయుక్తుడు. ఇంద్రనీల ద్యుతి సన్నిభుడు. పుండరీకాక్షుడు. సువర్ణ పీతాంబర ధారి.
అలా ఆవిర్భవించిన ఆ పురుషుడు శంభునకు నమస్కరించి "స్వామీ నాకు నామ సంస్కారాన్ని చేసి కర్తవ్యాన్ని కూడా ఆదేశించండి" అని కోరగా శివుడిలా అన్నాడు. "కుమారా! సర్వ వ్యాపకుడవైన కారణంగా నీకు 'విష్ణువు' అనే నామం విఖ్యాతి చెందగలదు. భక్తులకు ఆనందాన్నిస్తావు. ఆ కారణంగా అనేక నామాలు నీకు కలుగుతాయి. నువ్వు దృఢ చిత్తంతో తపస్సు చెయ్యి, నీకు కర్తవ్యం బోధపడుతుంది." అనంతరం శివుడు నిశ్వాసం చేత వేదాన్ని విష్ణువుకిచ్చి అంతర్ధానమయ్యాడు. శివలోకం కూడా అంతర్ధానమైంది.
శివాజ్ఞ సనుసరించి అచ్యుతుడు పన్నెండు వేల దివ్య సంవత్సరాలు కఠోర తపస్సు చేసినా శివ సాక్షాత్కారం కాలేదు. కర్తవ్యం తెలియ లేదు. విష్ణువు సంశయాపన్నుడై ఆదరంతో శివుడ్డే స్మరిస్తూ కర్తవ్యాన్ని గురించి చింతిస్తూండగా శివుని నుండి "సంశయ నివారణార్ధం మరల తపశ్చర్యకు పూనుకోవలసింది" అనే అంతర్వాణి వినవచ్చింది. ఆత్మబోధ ననుసరించి విష్ణువు పరబ్రహ్మాను సంధానంతో ఘోరతపస్సాచరించాడు. అనేకవేల సంవత్సరాల తర్వాత, విష్ణువు ధ్యానమార్గంనుండి బయటకు వచ్చి శివునిమహిమను స్మరించి ప్రీతిని, విస్మయాన్ని పొందాడు. ఆ సమయంలో అత్యంత అద్భుతమైన రీతిలో శివమాయా ప్రభావంచే అతని శరీరంనుండి అనంత జల ధారలు బయటికి వచ్చాయి.
సర్వము జలమయమైంది. తపస్సుచే పరిశ్రాంతుడైన విష్ణువు మోహితుడై జలాల పైన యోగనిద్రను పొందాడు. శ్రుతి సమ్మతమైన నారాయణశబ్దం విష్ణువుకు ఆ కారణంగానే కలిగింది. ఆ పురుషుడు తక్క తక్కిన ప్రకృతి వికారాలేమీ అప్పుడు లేవు. ఆ సమయంలోనే ఆ పుణ్యపురుషుని నుండి వివిధ తత్త్వాలు వ్యక్తమైనాయి. పురుషుని నుండి ప్రకృతి, ప్రకృతి నుండి మహత్తు. దాని నుండి సత్త్వరజస్తమో గుణాలు పుట్టాయి. ఈ గుణ భేదంచే మూడు విధాలైన అహంకారం, దాని నుండి పంచతన్మాత్రలు, దాని నుండి పంచ స్థూల భూతాలు, దాని నుండి పంచ జ్ఞానేంద్రియాలు, పంచ కర్మేంద్రియాలు పుట్టాయి. "నారదా! విను ఆ పుణ్యపురుషుడు తక్క ప్రకృతి నుండి పుట్టిన తత్త్వాలన్ని జడములే. విష్ణువు ఈ ఇరవై నాలుగు తత్త్వాలను ఏకం చేసి దానిని శివుని ఇచ్చచే తన అంతర్యంలో ఉంచుకొని పరబ్రహ్మ స్వరూపమైన జలములపైనే యోగనిద్రాపరవశుడై నిద్రించాడు."

విష్ణు బ్రహ్మల వివాదం:
బ్రహ్మగారు నారదునికి చెప్పిన విషయాన్ని సూతుడు మహర్షులకిలా చెప్పసాగేడు. “మునులారా! నారాయణుడు ఆ విధంగా యోగనిద్రా పరవశుడు కాగానే శంకర సంకల్పానుసారంగా అతని నాభినుండి అసంఖ్యాక నాళములుగలిగి అనంతకోటి విస్తీర్ణమైన ఒక మహాపద్మం ఆవిర్భవించింది. అది ప్రాకృత తత్త్వాలన్నింటితో కూడి మహాజ్యోతి స్వరూపంగా దివ్య ప్రకాశమానంగా
ఉంది. అప్పుడు పరమేశ్వరుడైన శంకరుడు తన దేహం యొక్క కుడి భాగం నుండి బ్రహ్మగారిని సృష్టించి తన మాయచే ఆ నాభిపద్మం నుండి ఆవిర్భవింప జేశాడు. నాలుగు ముఖాలతో, ఎర్రని దేహంతో, త్రిపుండ్రాంకిత లలాటంతో ఆవిర్భవించిన హిరణ్యగర్భుడు మాయామోహితుడై తన జన్మ కారణాన్ని తెలుసుకోలేక సంశయగ్రస్తుడై ఇలా తలపోశాడు.
"నేనెవరిని? ఎక్కడ నుండి వచ్చాను? నేనెవరి కుమారుణ్ణి? నా కర్తవ్యం ఏమిటి? ఈ పద్మం ఎక్కడిది? కమల పత్రాలున్న చోట నా జన్మకారకుడుండక పోడు." ఈ విధంగా ఎంచి పితామహుడు పత్రాల మధ్య వంద సంవత్సరాలు పరిభ్రమించాడు. దాని ఆదిని తెలుసుకోలేక నాళాల మధ్య మరో వంద సంవత్సరాలు సంచరించాడు. ఇంతలో "తపస్సు చెయ్యి" అనే అంతర్వాణి ప్రబోధం ద్వారా తపశ్చర్యకు ఉపక్రమించాడు.
ఫలితంగా యోగముద్రా నిద్రాంకితుడైన నారాయణుడు దర్శనమిచ్చాడు. "నీవెవరవు" అని హస్తంతో తట్టి లేపిన హిరణ్యగర్భునితో ఆయనిలా అన్నాడు. "వత్సా! హితామహా! నీకు స్వాగతం! మహా ప్రకాశమానంగా ఉన్నావు. భయపడకు. నీ కోర్కెలన్నిటిని తీరుస్తాను. సృష్టికి మొదటి వాణ్ణినేనే. నా నాభి నుండి ఈ కమలం ఆవిర్భవించింది. ఆ కారణంగా నేను కమల నాభుణ్ణి! నువ్వు ఆ కమలం నుండి జన్మించిన కమలోద్భవుడవు. పరంజ్యోతి స్వరూపమైన పరమాత్మను నేను. నేనే పరబ్రహ్మను. అచ్యుతుణ్ణి! వేయేల ఈ సృష్టికి కర్తను నేనే!"
ఈ విధంగా స్వాగతం చెప్పిన నారాయణుని పల్కులకు కినిసి అహంకారంతో హిరణ్యగర్భుడు నేనే స్వయంభువును. నన్ను వేదం సనాతనుడని, అజుడని, స్వరాట్ అని, పరమేష్ఠి అని ఇంకా అనేక విధాలైన నామాలతో పిలుస్తోంది. అంటూ వివాదానికి తలపడ్డాడు. వాగ్యుద్ధం అస్త్రయుద్ధానికి దారి తీసింది. సృష్టి అల్లకల్లోలమైంది. విధి- మాధవు లిద్దరికి యథార్థాన్ని హితోపదేశం చెయ్యాలనే సంకల్పంతో శంభుడు లింగరూపంలో వారిమధ్య సాక్షాత్కరించాడు. మునులారా! ఆ లింగావిర్భావగాథను మీకు గతంలో వినిపించాను.
శబ్దబ్రహ్మ సూతుడిలా అంటున్నాడు: "మునులారా! శబ్దబ్రహ్మ ఆవిర్భవించిన తీరును చెపుతున్నాను వినండి. అలా సాక్షాత్కరించిన లింగాన్ని చూచి వరాహ రూపంలో విష్ణువు, హంస రూపంలో బ్రహ్మ దాని ఆద్యంతాలను తెలుసుకొనాలనే ఇచ్చతో బయలు దేరి విఫలులై ఆ లింగాన్నే ప్రార్ధించారు. శివానుగ్రహం వల్ల వారికి ఓం ఓం అనే స్పష్టమగు దీర్ఘమైన నాదం వినిపించింది. దక్షిణ భాగాన మొదటి వర్ణమైన అకారం, ఉత్తరాన ఉకారం, మధ్యలో మకారం, అంతంలో ఓంకారం వినిపించాయి. అకారం సూర్యుడు, ఉకారం అగ్ని, మకారం చంద్రుడు, ఓంకారానికి పైన సచ్చిదానంద ఘనమైన పరబ్రహ్మతత్త్వం గోచరించింది. అకారం బ్రహ్మ, ఉకారం విష్ణువు. మకారం కంఠమందు నీల వర్ణము, ఇతరత్ర రక్త వర్ణము గల రుద్రుడు. 
ఆకారం సృష్టికర్త. ఉకారం మోహింప చేస్తుంది. మకారం అనుగ్రహాన్ని ఇస్తుంది. మకారం బీజి (బీజముకలవాడు) శివుడు. అకారం బీజం బ్రహ్మ, ఉకారం యోని విష్ణువు. మహేశ్వరుని యందు బీజి, బీజము, యోని ఐక్య మవుతాయి. సృష్టి ప్రారంభంలో బీజి తన ఇచ్చచే తనను తాను విభజించుకొని, అకార ఉకారాలతో కలిసి సువర్ణాండంగా అయింది. దాని లక్షణం అవిదితం. ఆ దివ్యమైన అందం నీటిలో వేల సంవత్సరాలు ఉండి ఈశ్వర సంకల్పం చేత రెండు ముక్కలైంది. పై భాగం (కపాలం) ద్యులోకం. క్రిందనున్న సగభాగం శబ్ద స్పర్శ రూప రసగంధాదులతో కూడిన పృథ్వీ అయింది. 
ఆ అండం నుండే నాల్గు ముఖాలు గల బ్రహ్మ జన్మించాడు. కకారం ఆయన సంజ్ఞ. ఆయన సమస్త లోకాలను సృష్టించాడు. ఈ విధంగా ప్రభువైన మహేశ్వరుడు మూడు రూపాలను ధరించాడు. ఓం కారం పరమేశ్వరుని నిర్దేశిస్తున్నదని యజుర్వేదం అంటోంది. ఋగ్వేద, సామవేద మంత్రాలు కూడా ఆ ప్రతిపాదనను అంగీకరించాయి.
ఇంతలో బ్రహ్మ-విష్ణువు లిరువురు ఐదు ముఖాలు, పది భుజాలు గల పరమేశ్వర స్వరూపాన్ని చూచారు. నాద రూపుడైన ఈశ్వరుడు తన తత్త్వాన్ని తానే ప్రకటించాడు. మునులారా! ఆ స్వరూపాన్ని వివరిస్తాను వినండి. అకారం పరమేశ్వరుని శిరస్సు. ఆకారం లలాటమూను. ఇకారం కుడికన్ను, ఈకారం ఎడమ కన్ను, ఉకారం కుడి చెవి. ఊకారం ఎడమ చెవి. ఋకారం కుడి చెక్కిలి. ఋకారం ఎడమ చెక్కిలి. లు, లూ కారాలు నాసా రంధ్రాలు. ఏకారం పై పెదవి. ఐకారం క్రింది పెదవి. ఓ కారం మరియు ఔకారం దంత పంక్తిద్వయం. అం, అః ఇవి తాలుస్థానాలు.
కవర్గులోని ఐదు అక్షరాలు ఐదు కుడిచేతులు. చవర్గులోని ఐదు అక్షరాలు ఐదు ఎడమ చేతులు. టవర్లు తవర్గులోని అక్షరాలు పది పాదముల వ్రేళ్ళు, పకారం ఉదరం, ఫకారం కుడి పార్శ్వం. బకారం ఎడమ పార్శ్వం, భకారం స్కంధం, మకారం హృదయం. యకారం మొదలు సకారం వరకు ఏడు అక్షరాలు సప్త ధాతువులు (రక్త, మజ్జ, మాంసాదులు). హకారం నాభి. క్షకారం ఘ్రాణేంద్రియం. నాదశరీరుడైన శివుని నుండి బ్రహ్మ విష్ణువు లిద్దరు ఐదు కళలు గలిగి, శుద్ధ స్ఫటిక సంకాశమైన ముప్పై ఎనిమిది అక్షరాలు గల
మంత్రోపదేశాన్ని పొందారు. ఆపై బుద్ధిరూపమైన, సర్వధర్మార్థ సాధకమైన, జయహేతువైన ఇరవై నాలుగు అక్షరాలు గల సర్వశ్రేష్టమైన గాయత్రీ మంత్రోపదేశాన్ని పొందారు. ఆపై ఎనిమిది కళలతో కూడి శత్రుసంహారం చేసే ముప్పై వర్ణాలు గల మంత్రాన్ని ఉపదేశం పొందారు. ఆపై మృత్యుంజయ, పంచాక్షరి, చింతామణి, దక్షిణామూర్తి మంత్రాలను పొందేరు. 'తత్త్వమసి' అనే మహా వాక్యాన్ని చివరగా శివుని నోటి నుండి ఉపదేశాన్ని పొంది బ్రహ్మ, విష్ణువు లిద్దరు కృతార్థులయ్యారు. కృతజ్ఞతలతో స్తుతించారు.
వారి స్తోత్రానికి ప్రసన్నుడైన శివుడు, విష్ణువుకు వేదాన్ని శ్వాస ద్వారా ఉపదేశించాడు. అంత వారిద్దరు శివ పూజా విధానాన్ని, ధ్యాన పద్ధతిని, కర్తవ్యోప దేశాన్ని చెయ్యవలసిందని కోరగా శివుడిలా ఉపదేశించాడు.

శివ తత్త్వం:
"కుమారులారా! ఇపుడావిర్భవించిన లింగానికి ప్రతిరూపంగా ప్రయత్న పూర్వకంగా లింగాన్ని నిర్మించి లింగపూజ చెయ్యండి. నిర్గుణ పరబ్రహ్మను నేనే. ఐనా సృష్టి స్థితి లయ కార్యములను నిర్వహించే నిమిత్తం బ్రహ్మ విష్ణు రుద్ర రూపాలలో అవతరించాను. ఓ పితామహా! నీ లలాటం నుండి నేను రుద్ర రూపంలో ఆవిర్భవిస్తాను. ఆ రుద్రునకు నాకు భేదం లేదు. మీరు ప్రకృతి నుండి జన్మించారు. కాని రుద్రుడు ప్రకృతి నుండి ఉద్భవించదు. రుద్రుడు తామసుడని అంటారు. గుణభేదం నామ రూపాదులందు మాత్రమే ఉంటుంది. తత్త్వంలో ఉండదు. ప్రకృతి వికారమైన అహంకారం మాత్రమే తామసం. రుద్రుడు తామసుడు కానే కాదు. ఓ బ్రహ్మా! నువ్వు సృష్టిని చెయ్యి. ఓ విష్ణు! నువ్వు పాలించు. నా అంశ ఐన రుద్రుడు లయ కార్యాన్ని నెరవేరుస్తాడు.
ఇదిగో! ఈమె పరమేశ్వరి ఐన ఉమాదేవి. ఈమెయే ప్రకృతి! ఈమె నుండి ఒక శక్తి ఉద్భవించి వాగ్దేవీ నామంతో బ్రహ్మకు సృష్టి కార్యంలో సహాయకారి కాగలదు. అలాగే మరొక శక్తి లక్ష్మీరూపంలో విష్ణువుకు సహాయకారి కాగలదు. మరొక శక్తి కాళి అనునామంతో. రుద్రునికి తోడుగా ఉంటుంది.

పరమ శివతత్త్వం బ్రహ్మ మానం:
హే విష్ణో! బ్రహ్మకు అన్నిట సహాయ కారిగా ఉండు. నీకు నే సహాయకారిగా ఉంటాను. నువ్వు స్థితి కార్యంలో అనేక అవతారాలెత్తి నీ కీర్తిని విస్తరించుకో! లోక రక్షణ తత్పరుడవై వర్ధిల్లు. మనిద్దరికి భేదం లేదు. భేదదృష్టి గలవారికి నరకం తప్పదు. ధనాన్ని, ధనం వల్ల వచ్చే భోగ, భాగ్య, రాజ్యాధికారాలను కోరే వారు నిన్నాశ్రయిస్తారు. 
పరిశుద్ధమైన జ్ఞానాన్ని కోరే పరమహంసలు నన్నాశ్రయిస్తారు. సారూప్య ముక్తి నీ అధీనం. ఆత్యంతిక దుఃఖ నివృత్తి రూపమైన, పునరావృత్తి రహితమైన పరబ్రహ్మైక్యం నా అధీనం. అంతే భేదం.
ఇప్పుడు త్రిమూర్తుల ఆయుర్దాయాన్ని చెపుతాను వినండి. మానవ కాలమాన రీత్యా వేయి మహా యుగాలు బ్రహ్మకు ఒక పగలు. అంతే కాలం అతనికి ఒక రాత్రి. రెండూ కలిసి ఒక రోజు. అలాటి ముప్పై రోజులు ఒక నెల. పన్నెండు నెలలు సంవత్సరం. అలాటి వంద సంవత్సరాలు బ్రహ్మ యొక్క ఆయువు.
బ్రహ్మ యొక్క ఒక సంవత్సరం విష్ణువుకు ఒక రోజు. ఈ లెక్కలో విష్ణువుకు వంద సంవత్సరాలు ఆయుర్దాయం. విష్ణువు యొక్క సంవత్సరం రుద్రునకు రోజు, ఆ లెక్కలో వంద సంవత్సరాలు రుద్రునికి ఆయుర్దాయం. రుద్రుని వంద సంవత్సరాల ఆయుర్దాయం సదా శివునికి ఒక ఉచ్ఛ్వాశతో సమానం..
మానవుడు మొదలుగా రుద్రుని వరకు సకల ప్రాణికోట్లకు 21,600 ఉచ్చ్వాస నిశ్వాసలు ఒకరోజు. ఆరు ఉచ్చ్వాస నిశ్వాసలు ఒక పలము. అరవై పలములు ఒక ఘటి. అరవై ఘటులు ఒక రోజు. నా ఉచ్చ్వాస నిశ్వాసలకు లెక్క లేదు. అందువల్ల నేను అక్షయుణ్ణి.
నా ఆజ్ఞ ప్రకారం మీరిద్దరు మీమీ గుణములను ఆశ్రయించి మీమీ కార్యముల యందు ప్రవర్తించండి. అని ఉపదేశించి శివుడు అంతర్హితుడయ్యాడు.

రుద్రావతారావిర్భావం:
సూత మహర్షి మునులతో ఇలా అంటున్నాడు: "మునులారా! నేనింతవరకు నారద మహర్షి తన తండ్రిగారైన బ్రహ్మను కోరగా ఆయన చేసిన ప్రసంగాన్నే చెపుతూ వచ్చాను. ఆ ప్రసంగం ఇంకా ఉంది. వినండి! లింగోద్భవం జరిగిన తదుపరి వృత్తాంతాన్ని చెప్పమని నారదుడు కోరగా పితామహుడిలా వివరించాడు. ఆ విషయాన్ని వినండి. అలా శివుడు అంతర్హితుడు కాగానే బ్రహ్మ హంసరూపాన్ని, విష్ణువు వరాహ రూపాన్ని ఉపసంహరించుకొన్నారు. హంస నిశ్చలంగా పైకి ఎగరగలదు. పాలను నీటిని వేరు చేయగలదు. తత్త్వాన్ని అతత్త్వాన్ని వేరు చేయగల సామర్థ్యం కొరకు బ్రహ్మ హంస రూపాన్ని ధరించాడు. వరాహం క్రిందికి దూసుకు పోగలదు. ఆ కారణంగాను తన పేరుతో కల్ప వ్యవస్థను స్థాపించాలనే సంకల్పంతోను విష్ణువు వరాహ రూపాన్ని ధరించాడు.
శివుని ఆజ్ఞానుసారం హిరణ్యగర్భుడు సృష్టి కార్యానికి సంకల్పించి పూర్వం సృష్టింపబడిన దివ్య జలాలను దోసిలితో గ్రహించాడు. ఆ జలాలలో ఇరవై నాలుగు
తత్త్వాలతో కూడిన అండాకారం గోచరించింది. దానిలో జడత్వమే కాని చైతన్యం కానరాలేదు. శంకతోను, విచారంతోను విష్ణువును గూర్చి తపస్సు చేయగా ఆయన ప్రత్యక్షమయ్యాడు. బ్రహ్మ గారాయనతో ఈ అండాన్ని చైతన్య పూరితం చెయ్య వలసిందని కోరగా శంభు వరప్రసాదంచే సర్వవ్యాపకుడైన విష్ణువు అనంత రూపంతో అందులో ప్రవేశించాడు. వెంటనే అది చేతన సహితమైంది.
మహర్షులారా! బ్రహ్మగారు చేసిన సృష్టి క్రమాన్ని వివరిస్తున్నాను. వినండి! ముందుగా తమోగుణ ప్రధానము, పంచ అవిద్యలతో కూడినది ఐన వృక్ష లతాది రూపమైన సర్గాన్ని సృష్టించాడు. తిరిగి శివుని ధ్యానించి గత సృష్టి పురుషార్థ సాధకం కాదని ఎరిగి పశు పక్ష్యాదులతో కూడిన (తిర్యక్ స్రోతస్సు) దుఃఖ బహుళమైన సర్గ సృష్టిని చేశాడు. అది కూడా పురుషార్ధ సాధకం కాదని ఎరిగి సత్త్వగుణ ప్రధానము, ఊర్ధ్వ ప్రోతస్సు అను పేరు గలది, సత్యగుణము కలది, మిక్కిలి సుఖాన్ని ఇచ్చేది ఐన దేవ సర్గ సృష్టిని చేశాడు. అది కూడా పురుషార్ధ సాధకం కాదని ఎరిగి సర్వజ్ఞుడైన శివుని స్మరించి ఆయన ఆజ్ఞచే ఆర్వాక్ స్రోతస్సు అని ఖ్యాతి గాంచిన దానిని, పురుషార్ధ సాధకమైన దానిని, రజోగుణ ప్రధానమైన మానవ సర్గ సృష్టిని చేశాడు. తరువాత శివాజ్ఞచే భూత గణాలను సృష్టించాడు. ఈ విధంగా సృష్టి ఐదు విధాలుగా ఉంది. మరియు ప్రకృతి నుండి మూడు సర్గములు బయలు దేరినాయి. మొదటిది మహత్ (సమష్టి బుద్ధి) సర్గం. రెండవది భూత సూక్ష్మముల సృష్టి. మూడవది పాంచ భౌతిక (వైకారిక) సృష్టి మొత్తం ఎనిమిది విధాలైన సర్గ సృష్టులు ఉన్నాయి.
తొమ్మిదవది కౌమార సర్గం. ఇందులో ప్రాకృత వైకృత భేధాలున్నాయి. గొప్ప వైరాగ్య సంపన్నులు, దృఢ వ్రతులు, సహజ జ్ఞానులు, శివ ధ్యానైక మానసులు, సంసార విముఖులు ఐన సనక సనందనాది మహర్షుల సృష్టి ఈ కౌమార సర్గం లోనిదే. సంసారమునందు విముఖులై వారు బ్రహ్మ వాక్కును తిరస్కరించారు.
వారిచ్చిన ప్రతివచనాన్ని విన్న పితామహుడు మోహాన్ని క్రోధాన్ని కూడా పొందాడు. ఆ సమయంలో ఆయన కండ్ల నుండి జలజల కన్నీళ్ళు రాలేయి. వెంటనే విష్ణువును స్మరింపగా ఆయన సాక్షాత్కరించి శివుని గూర్చి తపస్సు చెయ్యమని కర్తవ్య బోధ చేశాడు. తపస్సు చేస్తూండగా కనుబొమల నడుమ అవిముక్త స్థానం నుండి పరమేశ్వరుడు పూర్ణాంశతో అర్ధనారీశ్వర స్వరూపుడై సాక్షాత్కరించాడు. ఆయనకు మహా భక్తితో నమస్కరించి వివిధ ప్రజలను సృష్టించమని కోరగా రుద్రుడు రుద్ర గణాలను సృష్టించాడు. 
తిరిగి ప్రజలను జన్మ, మృత్యు భయం కలవారిగా సృజించమని కోరగా మహాదేవుడిలా అన్నాడు. "ఓ బ్రహ్మా! జనన మరణ భయ పీడితులు, శోభా హీనులు, కర్మ వశులు, దుఃఖమగ్నులు ఐన ప్రజలను నేను సృజించను. నేను గురుస్థానంలో ఉండి అలాటి వారికి జ్ఞానాన్నిచ్చి ఉద్ధరిస్తాను. అలాటి ప్రజలను నీవే సృజించు. నీకు మాయా బంధం ఉండదు." ఇలా చెప్పి హరుడు అంతర్ధాన మయ్యాడు.

సృష్టి వర్ణనం:
మునులారా! పితామహుడు చేసిన సృష్టిక్రమాన్ని వివరంగా చెపుతున్నాను వినండి అని ఈ విధంగా సూతుడు చెప్ప సాగేడు. బ్రహ్మగారు శబ్ద స్పర్శ రూప రస గంధాదుల సూక్ష్మ భూతాలను పంచీకరణం చేసి వాటి నుండి ఆకాశము, వాయువు, అగ్ని, జలము, పృథ్వి అనే ఐదు స్థూల భూతాలను సృష్టించాడు. లిప్త మొదలుగా యుగం వరకు కాలాన్ని సృష్టించాడు. స్థావర జంగమాత్మకమైన సృష్టిని, జనన మరణాలు గల ప్రాణులను సృష్టించాడు. ఋషులను సృష్టించాడు. కళ్ళ నుండి మరీచిని, హృదయం నుండి భృగుని, శిరస్సు నుండి అంగిరసుని, వ్యాసం నుండి పులహుని, ఉదానం నుండి పులస్త్యుని, సమానము నుండి వసిష్ఠుని, అపానం నుండి క్రతువును, చెవుల నుండి అత్రిని, ప్రాణం నుండి దక్షుని, తొడ నుండి నారదుని, నీడ నుండి కర్దమ మహర్షిని, సంకల్పం నుండి సర్వ సాధనములకు సాధనమైన ధర్మమును సృష్టించాడు.
మునులారా! సంకల్పం నుండి పుట్టిన ధర్ముడు మానవ రూపాన్ని పొందగా సృష్టి సాధకులు దానిని ప్రవర్తింప చేశారు. ఇంకా బ్రహ్మగారి దేహం నుండి లెక్కలేనంత మంది దేవదానవులుద్భవించారు. అటు పిమ్మట అంతర్యామి ఐన శంకరునిచే ప్రేరేపింపబడి తన దేహాన్ని రెండుగా చేసి రెండురూపాలను ధరించాడు. అందులో సగభాగం స్త్రీ సగభాగం పురుషుడు, వీరిద్దరి మధ్య భేదం లేదు. ఆ పురుషుడు ఆ స్త్రీ యందు ఉత్తమమైన జంటను సృష్టించాడు. ఆ జంటలోని పురుషుడు స్వాయంభువ మనువు. స్త్రీ శతరూప. ఆమె యోగిని మరియు తపస్విని, అపురూప సుందరి ఐన ఆమెను మనువు విధివిధానంగా వివాహమాడి స్త్రీసంపర్క జనితమైన సృష్టిని చేశాడు. ఆ జంటకు ప్రియవ్రతుడు, ఉత్తానపాదుడు అనే కుమారులు ఆకూతి, దేవహూతి, ప్రసూతి అనే పేరుగల ముగ్గురు కుమార్తెలు కలిగారు.
ఆకూతిని రుచికి, దేవహూతిని కర్దమునికి, ప్రసూతిని దక్షునకు ఇచ్చి వివాహం చేశారు. వారిలో ప్రసూతి యొక్క సంతానం భూమండల మంతా వ్యాప్తి చెందింది. కర్దమునకు దేవహూతి యందు చాలామంది కుమారులు కలిగారు. దక్షునకు ఇరవైనలుగురు కుమార్తెలు
జన్మించారు. వారిలో శ్రద్ధ, లక్ష్మి, ధృతి, తుష్టి, పుష్టి, మేధ, క్రియ, వసువు, బుద్ధి, లజ్జ, శాంతి, సిద్ధి, కీర్తి ఈ నామాలు గల పదముగ్గురుని ధర్మునకిచ్చి వివాహం జరిపించారు. వారికంటే చిన్నవారైన ఖ్యాతిని భృగువు, సతిని భవుడు, సంభూతిని మరీచి, స్మృతిని అంగిరస్సు ప్రీతిని పులస్త్యుడు, క్షమను పులహుడు, సన్నతిని క్రతువు, అనూరూపను అత్రి, ఊర్ట్లను వసిష్ఠుడు, స్వాహాదేవిని అగ్ని, స్వధా దేవిని పితరులు వివాహ మాడారు. వీరి సంతానంతో భూలోకమంతా నిండింది.
మునులారా! ఈ విధంగా పార్వతీపతి ఆజ్ఞానుసారం, ప్రాణుల కర్మానుసారంగా అనంతంగా జీవులుత్పన్నమైనారు. మరో కల్పంలో దక్షునకు అరవై మంది స్త్రీ సంతానమని చెప్పబడింది. వారిలో పది మందిని ధర్మునకు, ఇరవై ఏడుమందిని చంద్రునకు, కశ్యపునకు పదముగ్గురిని ఇచ్చి దక్షుడు వేదోక్తంగా వివాహం జరిపించాడు. నలుగురు కన్యలను తార్క్ష్యునకు; భృగువు, అంగిరస్సు, కృశాశ్వులకు ఇద్దరిద్దరు కన్యలను ఇచ్చాడు. ఆ దంపతుల ద్వారా స్థావర జంగ మాత్మకమైన ఈ సృష్టి విస్తారంగా వర్ధిల్లింది. దేవతలు, దైత్యులు, ఋషులు, వృక్షములు, పక్షులు, పర్వతాలు, లతలు మొదలైన సృష్టిచేత పాతాళం మొదలుగా సత్యలోకం వరకు నిండిపోయింది.
పూర్వం శంభునిచే తపస్సు కొరకు నిర్మింపబడిన సతిని రుద్రుడు ఎల్లప్పుడు త్రిశూలపు కొనయందుంచి రక్షించాడు. లోక కళ్యాణాన్ని కోరి ఆమెయే భక్తరక్షణార్థం దక్షుని కుమార్తెగా జన్మించి తన లీలా వైభవాలను చూపింది. సతీదేవి సత్త్వ స్వరూపురాలు. సరస్వతి రజోగుణ ప్రధాన, లక్ష్మి తమోమయి. సతీదేవి శంకరుని వివాహమాడి దక్షయజ్ఞంలో శరీరత్యాగం చేసి, దేవతా ప్రార్ధన సంగీకరించి పార్వతిగా జన్మించి తిరిగి శివునకు అర్ధాంగి అయింది. ఆమె గుణకర్మలనుబట్టి ఆమెకు అనేక నామాలున్నాయి. కాళిక, చండి, భద్ర, చాముండ, విజయ, జయ, జయంతి, భద్రకాళి, దుర్గ, భగవతి, కామాఖ్య, కామద, అంబ, మృడాని, సర్వ మంగళ ఇలా అనేక నామాలున్నాయి. వీటిలో పార్వతీ నామం ప్రసిద్ధమైనది.

గుణనిధి చరిత్ర: 
మునులతో సూతుడిలా అంటున్నాడు: "మునులారా! మీకింత వరకు నారదుడు ప్రశ్నించగా బ్రహ్మగారు సమాధాన పూర్వకంగా చెప్పిన శివగాథలను చెప్పాను. ఇంకా ఆ ప్రసంగమే నడుస్తోంది. ఒక రోజున నారదుడు తనతండ్రిని సమీపించి శంకరుడు కైలాసానికి ఎప్పుడు వెళ్ళాడు? కుబేరునితో స్నేహం 
ఎలా కలిగింది? పరిపూర్ణుడైన శివుని ఇతర లీలావిశేషాలెట్టివి? చెప్పవలసింది అని కోరగా బ్రహ్మగారు చెప్పిన దానిని మీకు వివరిస్తాను వినండి."
కాంపిల్య నగరంలో సోమయాజి కులోద్భవుడైన యజ్ఞదత్తుడనే దీక్షితు డొకాయన ఉండేవాడు. ఆయన స్వయంగా యజ్ఞదీక్షను స్వీకరించిన సోమయాజి. అంతేకాదు శ్రాతకలాప మందు (వేద చోదితమైన యజ్ఞములను చేయించుట యందు) బహు ప్రజ్ఞావంతుడు. వేదవేదాంగ పారంగతుడు, రాజమాన్యుడు. వదాన్యుడు. కీర్తి భాజనుడు, నిత్యాగ్నిహోత్రి. సుందరుడు.
ఆ యజ్ఞదత్తునికి గుణనిధి అనే కుమారుడున్నాడు. తండ్రి అతనికి ఎనిమిదవ ఏటనే ఉపనయనం చేశాడు. రాజకార్య నిమగ్నుడైన తండ్రి కుమారుని విద్యా వ్యాసంగాన్ని పట్టించుకోలేదు. ఫలితంగా దుష్టసాంగత్యం వల్ల గుణనిధి ద్యూతక్రీడా పరాయణుడయ్యాడు. తల్లితో మాయమాటలు చెప్పి ఆమె నుండి సంగ్రహించిన ధనంతో జూదమాడే వాడు. ఆ వ్యామోహంలో దుర్జన సాంగత్యం చేసి స్నాన సంధ్యాద్యనుష్టాలను విసర్జించాడు. అంత మాత్రమే కాదు నీచ సాంగత్యం వలన కలిగిన తుచ్ఛ సంస్కారంతో వేదశాస్త్ర దేవ బ్రాహ్మణ నిందకుడయ్యాడు. స్మృతివిహిత ధర్మాలను విడిచి నిరంతరము గీతవాద్య గోష్ఠులతో కాలం వెళ్ళబుచ్చుతూ వేశ్యాలోలుడయ్యాడు. నటులు, పాషండులు, భందులు (హాస్యగాండ్రు) వీరే అతని కూర్మినెచ్చెలులు.
తండ్రి రాచకార్యాలలోను, గృహ కృత్యములలోను నిమగ్నుడై ఉండి ఎప్పుడైనా తీరిక సమయాల్లో భార్యతో "ఓసి! ఇంటిదానా! నీ కొడుకెక్కడ? ఇంట్లో కనుపించటం లేదు?" అని ప్రశ్నించిన ప్రతిసారి “ఇప్పటివరకు పాఠం చదువుకొని ఇప్పుడే స్నేహితులొస్తే వారితో కలిసి బయటకు వెళ్ళాడు" అని సమాధానం చెప్పి పుత్ర ప్రేమతో గుణనిధి తప్పుడు ప్రవర్తనను కప్పి పెట్టేది.
ఇంట్లో మాత్రం తండ్రి లేనప్పుడు కుమారుని లాలించి హితోక్తులు చెప్పేది. గుణనిధికి పదహారు సంవత్సరాల ప్రాయం వచ్చే సరికి తండ్రి స్నాతక సంస్కారాదులను జరిపి గృహ్యసూత్రోక్త విధానంగా వివాహం జరిపించాడు. వివాహం తర్వాత కూడా గుణనిధి ప్రవర్తనలో మార్పులేదు. ఒక రోజున తల్లి గుణనిధిని కూర్చుండ బెట్టి స్నేహార్ధ హృదయంతో, మృదువైన వాక్కులతో, నయంగాను, భయంగాను ఇలా హితవు చెప్పింది.
"కుమారా! నీ తండ్రి కోపిష్టి, ఈ చేష్టలు కట్టిపెట్టు. నీ విషయం ఆయనకు తెలిస్తే నిన్ను నన్ను కూడా దండిస్తాడు. ఏదో ఇప్పటి వరకు ఆయనకు తెలియకుండ కప్పిపెడుతూ వస్తున్నాను. వత్సా! నీ తండ్రి ధనంచే గాక కేవలం సదాచారం వల్లనే లోకపూజ్యుడయ్యాడు. బ్రాహ్మణునికి సద్విద్య, సాధు సంగమం ఈ రెంటిని మించిన ధనం లేదు. విప్రునికి ఆస్తి విద్యయే! నీకు వీటియందు ప్రీతి పుట్టక పోవటానికి కారణం ఏమిటి? నీ పూర్వీకులు తాత, ముత్తాతలు మంచి శ్రోత్రియులు. దీక్షితులు, సోమయాజులూను. లోకంలో మన కుటుంబానికున్న పేరుప్రతిష్ఠలను పాడు చెయ్యకు. దుష్ట సాంగత్యాన్ని వదిలెయ్యి. సాధుసంగతిని అలవర్చుకో. సద్విద్యల యందు మనసుపెట్టు. బ్రాహ్మణాచారాలను పాటించు. తండ్రికి తగ్గ కొడుకని అనిపించుకో!
నీకు పందొమ్మిది సంవత్సరాలు. నీ భార్యను చూడు. పదహారు సంవత్సరాల యువతి, ఉత్తమురాలు! నీ మామగారు, మేనమామలు సర్వత్ర గుణశీలయుతులు. నీ తండ్రిగారి శిష్యులను చూడు. వారెంత వినయ సంపన్నులో! నీ విషయం రాజుగారికి తెలిస్తే మీ నాన్నగారి దీక్షితత్వాన్ని తీసేస్తారు. శిక్షిస్తారు కూడా. అప్పుడు మనకు పూటగడవటం. కూడ కష్టమవుతుంది."
ఈ విధంగా తల్లి ఎంత బోధించినా గుణనిధి తన ప్రవర్తనను మార్చుకోలేదు. ఇంట్లో ఉన్న వస్తువులన్నింటిని క్రమంగా జూదగాళ్ళకు అర్పించాడు. ఒక రోజున తండ్రియైన దీక్షితుడు వీధిలో ఒక జూదగాని వ్రేలికి ఉన్న తన వజ్రపుటుంగరాన్ని గుర్తించి వాడిని గుచ్చిగుచ్చి అడిగేసరికి వాడిలా బదులిచ్చాడు "ఓ దీక్షిత స్వామీ! దీనిని నేనేమీ చౌర్యంచెయ్యలేదు. నీ కొడుకు దీనిని జూదంలో పోగొట్టుకొన్నాడు. ఇదొక్కటే కాదు ఇంకా చీరలు, సొమ్ములు చాలా ఉన్నాయి. ఆ వరుసలో ఈ నగరంలో అతనితో సమానమైన జూదగాడు లేడు. నీతో సమానమైన శ్రోత్రియుడు లేడు. అసలీ విషయం నీకిప్పటి వరకు తెలియనేలేదంటే అదే ఆశ్చర్యంగా ఉంది."
మొదటి సారిగా తన కుమారుని దుష్ప్రవర్తనను గూర్చి ఒక జూదరి నోటవిన్న దీక్షితుడు సిగ్గుతో తలను, భుజములను కూడా వంచుకొని ఉత్తరీయంతో శిరస్సును కప్పుకొని వడివడిగా అడుగులు వేసికొంటూ ఇంటికి చేరి భార్యను పిల్చి ఇలా అన్నాడు. "ఓసి సోమిదేవమ్మా! ఇలారా! గుణనిధి ఐస నీ కొడుకెక్కడ? సరే ఆ భ్రష్టునితో నాకేం పని? రాజుగారు నాకిచ్చిన రత్నాంగుళీయకాన్ని తైలాభ్యంగన వేళ చిరునవ్వులు చిలికిస్తూ గిలిగింతలు
పెట్టి ఏదీ! ఇలా ఇవ్వండి! నే భద్రపరుస్తాను అని తీసుకొన్నావు గుర్తుందా? ఏదీ ఆ ఉంగరం ఇప్పుడెక్కడుంది? వెంటనే తీసుకొనిరా!"
ఆ మాటలను విన్న సోమిదేవమ్మ భయపడి పైకి గాంభీర్యాన్ని నటిస్తూ ఇలా అంది: "నెత్తిమీద సూర్యుడు నిప్పులు కక్కుతున్నాడు. మధ్యాహ్నం పన్నెండు గంటలైంది. స్నానానికి ఏర్పాట్లు చేశాను. ముందు స్నానం చేసి అనుష్టానం తీర్చుకొని భోజనం చెయ్యండి. ఆ ఉంగరాన్ని ఎక్కడో భద్రంగా దాచాను. వెతుకుతాను. ఇప్పుడు దానికేం తొందర? ఉంటుంది ఎక్కడో!"
కొడుకు చెడు నడతను ఇంకా కప్పిపెడుతూన్న తల్లి అవివేకపు పల్కులకు ఆగ్రహోదగ్రుడైన దీక్షితుడు శిఖను ఝాడించి, పంచె పైకెగకట్టి, ఉత్తరీయాన్ని దులిపి మొలకుచుట్టి, యజ్ఞోపవీతాన్ని సవరించి, దక్షిణ బాహువును పైకెత్తి, అంగుళి స్పోటనం చేసి, సోమదేవమ్మ వైపు తిరిగి, తర్జనితో నిర్దేశించి కండ్ల మెరుపులు కురియ, పండ్లు పటపట కొరుకుతూ భార్యతో ఇలా అన్నాడు.
"ఓ సోమిదేవమ్మా! చాలు నీ మాయమాటలు కట్టిపెట్టు. వాణ్ణి గురించి నేనడిగిన ప్రతిసారి నువ్వు అసత్యాన్నే పలుకుతూ వచ్చావు. హంసల బారు అంచు, మామిడి చిగురు రంగు పైటంచు, జలతారు పట్టుచీర ఏది? రాళ్ళు పొదిగిన బంగారు గిన్నె ఎక్కడ? మూడు పేటల పట్టుతో నేసిన నా పట్టుపంచె ఏ జూదరి కట్టుకొంటున్నాడో గదా? దక్షిణదేశం నుండి తెచ్చిన ఇత్తడి పాత్ర, గౌడదేశం నుండి తెచ్చిన రాగిపాత్ర ఎక్కడున్నాయి? జీవకళలుట్టిపడే దంతపుబొమ్మ ఏ వేశ్యామందిరంలో ఉంది? అవన్నీ సరే వివాహ సమయంలో నీ వ్రేలికి అలంకరించిన రత్నాంగుళీయకం తెచ్చి చూపించు? కులస్త్రీవైన నీపై కోపించటం తగదు. కుపుత్రత్వం కంటే అపుత్రత్వం మేలు. నీళ్ళు తీసికొనిరా, వాడికి నువ్వులు, నీళ్ళు ఇప్పుడే వదిలేస్తున్నాను. వాడు నా కొడుకు కాదు. నువ్వు నా సహధర్మచారిణివి కాదు! పునర్వివాహం చేసికొన్నాకనే నా భోజనం."
ఈ విధంగా పలికి స్నాన సంధ్యాద్యనుష్ఠానాలను నెరవేర్చి, ఆ రోజునే మరొక శ్రోత్రియుని కుమార్తెను వివాహమాడి వైదిక ధర్మానుష్ఠాన తత్పరుడయ్యాడు యజ్ఞదత్తుడు. తీవ్రమైన ఆగ్రహంతో అలా శపథం చేసిన తండ్రిని చూచి
భయపడిన దీక్షిత పుత్రుడు ఇల్లు విడిచి ఉత్తర దిక్కుగా బయలుదేరాడు.
ఉత్తరీయంతో శిరసు కప్పుకొని నడక సాగిస్తూ తనలో తానిలా

గుణనిధి సద్గతిని పొందుట:
మథనపడ సాగాడు. "ఆహా ఏమాశ్చర్యం దీక్షిత వంశంలో పుట్టిన నాకీ వ్యసనాలెలా అంటుకొన్నాయి? నా వద్ద ధనం లేదు. పోనీ విద్యాగంధం ఉందా అంటే అది ముందే లేదు. దేశాంతర మందున్న వాడికి విద్య ఉత్తమ స్నేహితుడు కదా! ధనహీనునికి సుఖాలు ఆమడ దూరంలో ఉంటాయి. గమ్యంలేని ఈ నడక.... ఎంతవరకు పోగలను?" ఇలా మనస్సులో కుములుతూ కొన్ని రోజులు నడకసాగించాడు. ఒక రోజున తన దుస్థితికి చింతిస్తూ నడక సాగిస్తుండగా ఇంతలో సూర్యాస్తమయం కావొచ్చింది. దూరంగా శివాలయ గోపురం కనిపించింది. వడివడిగా నడిచి ఆలయం వద్దకు చేరుకొని చెరువు గట్టుమీదనున్న చెట్టుక్రింద కూలబడ్డాడు. తెలియకుండానే కునుకుపట్టింది. తెల్లవారింది. ఆరోజు శివరాత్రి. "హర! హర! మహాదేవ! శంభో! శంకర!" అంటూ ఉచ్ఛైస్వరంతో శివనామ స్మరణ చేస్తున్న భక్తుల కోలాహలంతో ఆలయ ప్రాంగణం ప్రతిధ్వనిస్తోంది. ప్రొద్దు కలఱకఱలాడింది. గుణనిధి కడుపులో ఆకలి కొఱకొఱ లాడింది. అప్పుడిలా అనుకొన్నాడు: "ఇంట్లో ఉన్నప్పుడు అమ్మ కడుపు తడిమి ప్రొద్దుటే వదపిందెలతో పెరుగన్నం పెట్టేది! ఇప్పుడెవరు పెడతారు? లోకంలో అమ్మవంటి వస్తువు మరొకటి లేదు గదా!" ఇలా అమ్మ చేసిన ఉపచారాలను స్మరించుకొంటూ; తన వంటి సోమరిపోతులు లోకంలో సుఖంగా బ్రతకకుండా, ఆకలిని సృష్టించిన బ్రహ్మ అపచారాన్ని నిందిస్తూ, క్షుద్బాధా నివారణోపాయాలను కళ్ళు మూసుకొని తదేక ధ్యానంతో చింతిస్తూండగా నానావిధ రుచిరపదార్థ పక్వాన్న ఘుమఘుమ వాసనలు గుణనిధి నాసా పుటాలకు సోకాయి. కళ్ళు తెరిచి చూచే సరికి ఒక పరమ మహేశ్వరాచార సంపన్నుడు స్వజనంతోను, పరిచారకులతోను కలిసి అనేక మధుర భక్ష్యాలను శివనైవేద్యం నిమిత్తం తీసికొని వెడుతూ కనుపించాడు. నివేదనానంతరం శివభక్తులు నిద్రించగానే ఆ వంటకాలను పరిగ్రహించవచ్చు కదా అని అశించి శివాలయ గర్భగుడి ద్వారం దగ్గర భక్తునిలా శివనామ స్మరణ చేస్తూ పూజయ్యేవరకు చూస్తూ కూర్చున్నాడు, వివిధ నృత్త. నృత్య గీతాలతో శివుని ఆరాధించి మహా నివేదనానంతరం భక్తులు అలసి నిద్రించారు. ఇదే అదనుగా గుణనిధి గర్భగుడిలో ప్రవేశించి మందప్రభతో వెలుగుతున్న దీపకాంతుల మధ్య భక్ష్యాలను గుర్తించలేక ఉత్తరీయాన్ని చించి అంచును వత్తిగా చేసి దీప ప్రకాశాన్ని పెంచి భక్ష్యాలను ఏరి కొంతతిని కొంత మూట కట్టుకొని త్వరగా బయటకు వెడుతూండగా చీకట్లో కాలు తగలగా నిద్రిస్తున్న వ్యక్తి లేచి "దొంగ! దొంగ!" అంటూ అరిచాడు. ఆ అరుపుకు అందరు లేచి అతణ్ణి పట్టుకొని గట్టిగా మొత్తారు. దెబ్బలకు తాళలేక ప్రాణాలను విడిచాడు.
దీక్షిత పుత్రుడైన గుణనిధి.. అతడిని యమలోకానికి తీసికొని వెళ్ళే నిమిత్తం పాశ, ముద్గర పాణులై యమ భటులు వచ్చారు. ఇంతలో చిరుగంటల మాలలు, చేతిలో త్రిశూలంగల శివగణాలు అక్కడ సాక్షాత్కరించాయి. వర్ణాశ్రమాచార ధర్మాలను తప్పి సంచరించిన పుణ్యపాప వివక్ష లేని ఈ మూర్ఖుడు యమదండనకు అర్హుడు అంటూ యమభటులు వాదించారు. దానికి ప్రత్యుత్తరంగా శివ దూతలిలా బదులిచ్చారు.
"ఓ యమ కింకరులారా! సూక్ష్మమైన శివధర్మాలను వివరిస్తాం వినండి. ఈతడు శివరాత్రి నాడు ఉపవాసముండి జాగరణ చేశాడు. శివనామ స్మరణ చేస్తూ శివపూజను కళ్ళారా చూశాడు. దీపాన్ని వెలిగించాడు. శివ ప్రసాదాన్ని తిన్నాడు. ఈ కృత్యాలను ఆచరించిన వాడెవడైనా శివ సాలోక్యాన్ని పొంద గలడు. ఈతడు కొంతకాలం శివలోకంలో ఉండి ఆపై పుణ్యఫలంచే కళింగ రాజుగా జన్మిస్తాడు పొండి! ఈ విషయాన్ని మీ ఏలికకు వివరించండి!" ఆ మాటలకు బదులాడలేక యమ దూతలు వెళ్ళి యమునకు విన్నవించగా యముడిలా అన్నాడు: "భటులారా! మీరు శివ భక్తుల జోలికి వెళ్ళకండి! విభూతితో త్రిపుండ్రములను ధరించిన వారిని, శరీరం అంతా భస్మం పూసుకొన్న వారిని, రుద్రాక్ష, జటాధారులను, శివ వేషధారులను మీరు యమ లోకానికి తీసుకొని రాకండి!"
"మునులారా! ఇదీ శివభక్తి మహిమ! తరువాత కథను చెపుతున్నాను వినండి" అంటూ సూతుడిలా చెప్పసాగేడు. ఈ విధంగా శివలోక ప్రాప్తిని పొందాడు గుణనిధి. అక్కడ శివగణాలతో కలిసి శివపార్వతులను చక్కగా సేవించి కొంతకాలం తర్వాత అరిందముడనే పేరుగల కళింగరాజుకు కుమారుడై జన్మించాడు. అతని పేరు దముడు. పూర్వజన్మ సంస్కారం చేత బాల్యం నుండే శివభక్తి అలవడింది. అతను రాజ్యాధికారాన్ని పొందగానే రాజ్యం అంతటా శివధర్మాలను ప్రచారం చేసి, అనేక నూతన శివాలయాలను నిర్మించాడు. వాటిలో నిత్యధూపదీప నైవేద్యాలకు తగిన ఏర్పాట్లు చేశాడు. బ్రతికి ఉన్నంత వరకు శివభక్తి తత్పరుడై పూర్ణజీవితాన్ని అనుభవించిన దముడు మరణానంతరం రత్నదీప కాంతులకు నిలయమైన అలకా నగరానికి ప్రభువై కుబేర నామంతో దిక్పాలకుడయ్యాడు.

శివునితో కుబేరుని చెలిమి:
సూతుడిలా అంటున్నాడు: “మునులారా! కుబేరునికి శివునితో మైత్రి ఎలా కలిగిందో ఆ వృత్తాంతాన్ని చెపుతున్నాను వినండి. | పూర్వం పాద్మ కల్పంలో బ్రహ్మమానస పుత్రుడైన పులస్త్యునకు విశ్రవసుడు అనే కుమారుడు కలిగాడు. అతనికి వైశ్రవణుడు (కుబేరుడు) అని పేరు.
అతడు తన తపస్సుచే శివుని మెప్పించి, విశ్వకర్మ నిర్మితమైన అలకాపురికి రాజై దానిని పాలించాడు. పాద్మకల్పం గతించి మేఘవాహన కల్పం రాగా యజ్ఞదత్తుని కుమారుడైన గుణనిధి కుబేరుడై అలకాధిపతి అయ్యాడు. పూర్వజన్మ సంస్కారంచే శివభక్తి ప్రభావాన్ని ఎరిగిన కుబేరుడు కాశీ నగరాన్ని చేరుకొని అచంచలమైన భక్తితో శివుని గూర్చి తపస్సు చేశాడు. అతని తపశ్చర్యకు ప్రీతుడైన విశ్వేశ్వరుడు విశాలాక్షితో కూడి సాక్షాత్కరించాడు. తపోధనుడైన కుబేరుడు కండ్లు తెరచి ఎదురుగా సహస్రకోటి రవిప్రభాభాసమానమైన ఆదిదంపతులను చూచి ఆ తేజస్సును చూడలేక వెంటనే కనులు మూసుకొని ఇలా ప్రార్దించాడు. "ఓ! దేవదేవా! చంద్రశేఖరా! శంభో! శంకరా! నిన్ను ప్రత్యక్షంగా చూడగలిగే శక్తిని అనుగ్రహించు! అదొక్కటే నిన్ను కోరే వరం."
ఈశ్వరానుగ్రహాన్ని పొందిన కుబేరుడు సూర్యకాంతికి వికసించిన పద్మంలా మెల్లగా రెప్పలెత్తి చూచే సరికి మహా లావణ్య రత్నాకరమైన జగదంబతో కూడిన పరమేశ్వరుడు చిదానంద దరహాసంతో దర్శనమిచ్చాడు. లోకనాథుని చెంత రాకాచంద్ర జోత్స్నా పరిహాస భాసుర దరహాస వదనంతో నిల్చిన ఉమాదేవిని దర్శించి కుబేరుడిలా అనుకొన్నాడు. "ఆహా! ఏమా రూప సౌందర్యం! ఏమి ప్రేమ సౌభాగ్యం! ఏమా శోభ! ఏమా నయన ద్యుతి!" ఇలా శివకామినీ సౌందర్యాన్ని సందర్శించి మితిమీరి అతివేలంగా ప్రవర్తించిన కారణంగా కుబేరునికి ఎడమ కన్ను పగిలి పోయింది.
దానిని పరికించిన పార్వతీదేవి పరమేశ్వరునితో "నాథా! ఏమి ఈ దుష్ట తాపసుడు నా సౌందర్యాన్ని ప్రశంసిస్తున్నాడు? మదనాంతకులైన మీ దర్శన సౌభాగ్యాన్ని పొందాక కూడా ఈ తాపసునిలో కామబీజం నశించ లేదంటే తపస్సంతా వ్యర్థమైనట్లే గదా?" అంది. దానికి శివుడిలా ప్రత్యుత్తరమిచ్చాడు. "దేవీ! ఈతడు దుష్టుడు కాడు. మనకిష్టుడైన కుమారుడు. ఇతడు నీ సౌందర్యాన్ని కాదు సౌభాగ్యాన్ని వర్ణిస్తున్నాడు. నా అర్ధాంగివైన నీ తపస్సంపదను మనసులో మననం చేసికొని మైమరచి పోతున్నాడు."
దేవికిలా ప్రత్యుత్తర మిచ్చి శంకరుడు కుబేరునితో "వత్సా! నీ తపస్సుకు సంతోషించాను. నువ్వు నవనిధులకు నాధుడవవుతావు! గుహ్యకులకు, యక్షులకు, కిన్నరులకు, పుణ్యాత్ములకు ప్రభువుగా ఉంటావు! ఈ పైన నువ్వు నాకు నిత్య సన్నిహితుడవు! నేను నీకు సన్నిహితంగా అలకా నగరానికి సమీపంగా ఉంటాను. లోకపావని ఐన ఈమె నీ తల్లి! ఆమె పాదాలకు నమస్కరించు!" అని దయతో ఆజ్ఞాపించగానే కుబేరుడు ఆమె పాదాలపై పడ్డాడు. సుప్రసన్న మనస్కురాలైన ఆ తల్లి కుబేరునితో "వత్సా! నిరంతరము నీకు మాయందు భక్తి వర్ధిల్లును గాక! ఈ పైన ఎర్రని ఒకే నేత్రం కలవాడ వౌదువు గాక! నాయందు ఈర్ష్యను పొందేవు కనుక కుబేర (కుత్సితమైన బుద్ధి కలవాడు) నామంతో ప్రసిద్ధుడవవుతావు!" అని పలికింది. అలా కుబేరునికి వరాలిచ్చి అలకానగర సమీపంలో ఆదిదంపతులు కైలాసాన్ని నివాసంగా చేసికొని సుఖంగా ఉంటున్నారు.

శివుడు కైలాసానికి వెళ్ళుట:
బ్రహ్మ తన కుమారుడైన నారదునికి చెప్పిన విషయాన్ని సూత మహర్షి మునులకిలా ఉపన్యసింప సాగాడు. పరమ తపోధనులారా! పరమ శివుడు తన పూర్ణాంశ ఐన రుద్రావతారంలో అనేక కోట్ల రుద్ర గణాలతో కూడి కుబేరుని అలకానగర సమీపాన కైలాసంలో కొలువు తీరిన వృత్తాంతాన్ని చెపుతున్నాను వినండి.
ఉమా సహితుడై పరమేశ్వరుడు తన నిజస్థానానికి వెళ్ళి, కుబేరుని కిచ్చిన ప్రతిజ్ఞా పాలన గురించి ఇలా ఆలోచించాడు. "నా హృదయం నుండి పుట్టిన రుద్రుడు నిర్గుణ పరబ్రహ్మ. హరి బ్రహ్మాది సేవితుడు. నిరంజనుడు, మదఖిన్నుడు. నా పూర్ణాంశ కలవాడు. నేను ఆ రూపంతో నా అనుచర గణాలతో కైలాసంలో విహరిస్తాను. అది నా తపోభూమి." అని సంకల్పించగానే రుద్రుడు ఉత్సాహంతో ముందుకు వచ్చి ఉత్సాహ కారకము, సకల దేవతాహ్వాన స్పోరకము, గంభీర ధ్వని పూరకము ఐన ఢక్కను నినదించాడు. ఆ నాదాన్ని విన్న బ్రహ్మ విష్ణులు, మునులు, ఆగమాలు, వేదాలు, సిద్ధులు, దేవతలు, రాక్షసులు, ప్రమథులు సర్వులు అక్కడకు చేరుకొన్నారు.
మునులారా! అక్కడకు చేరిన వారి సంఖ్యను చెపుతున్నాను వినండి. ముందుగా గణపతులు: వీరందరు మహాత్ములు. సర్వలోక నమస్కృతులు, శంఖకర్ణుడను గణనాధుడు కోటి గణాలతోను, కేకరాక్షుడు పది, వికృతుడు ఎనిమిది, విశాఖుడు అరవై నాలుగు, పారియాత్రకుడు తొమ్మిది, సర్వాంతకుడు ఆరు. శ్రీమాన్ దుందుభుడు ఎనిమిది, గణశ్రేష్టుడైన జాలంకుడు పన్నెండు, సమదుడు ఏడు, వికృతాననుడు ఏడు. కపాలి ఐదు, సందారకుడు ఆరు, కండుకుడు కోటి, కుండకుడు కోటి, విష్టంభుడు ఎనిమిది, చంద్రతాపసుడు ఎనిమిది, మహాకేశుడు వేయి, కుండి, వాహుడు, పర్వతకుడు, కాలుడు, కాలకుడు వీరు ఒక్కొక్కరు పన్నెండు; మహాకాలుడు, అగ్నికుడు సన్నాహుడు, కుముదుడు ఒక్కొక్కరు వంద, అభిముఖుడు, ఆదిత్య మూర్ఖుడు, ధనావహుడు ఒక్కొక్కటి; అమోఘుడు, కోకిలుడు, సుమంత్రకుడు ఒక్కొక్కటి; 
కాకపాదుడు, సంతానకుడు ఒక్కొక్కరు అరవై; మహాబలుడు, మధుపింగుడు, పింగళుడు ఒక్కొక్కరు తొమ్మిది కోట్ల గణాలతో వచ్చిచేరారు.
నీలుడు తొంభై, పూర్ణభద్రుడు కూడా తొంభై, చతుర్వక్రుడు ఏడు, కాష్ఠాగూఢుడు, సుకేశుడు, వృషభుడు ఒక్కొక్కరు అరవైనాలుగు, చైత్రుడు, నకులీశుడు, లోకాంతకుడు, దీప్తాత్మ, దైత్యాంతకుడు, భృంగిదేవుడు, రిటి, అశని, భానుకుడు ఒక్కొక్కరు ఏడు, సనాతనుడు. అరవై నాలుగు, మహాబలుడైన నందీశ్వరుడు వంద కోట్లు..... ఇలా అసంఖ్యాక గణాలు రుద్రుని పిలుపుకు వచ్చిచేరాయి. వీరందరు జటాకిరీట ధారులు, చంద్రశేఖరులు, నీలగ్రీవులు, త్రిలోచనులు, ముమ్మూర్తులా, రుద్ర సారూప్యులు. ఈ విధంగా ఇరువది వందల కోటి కోట్ల గణాలతో సర్వేశ్వరుడైన శివుడు కైలాసానికి బయలుదేరాడు. బ్రహ్మ విష్ణువు లిద్దరు వారి గణాలతో పరమేశ్వరుని వెంట బయలుదేరారు.
కుబేరుడు పరమేశ్వరుని, గణనాధులను, తక్కిన వారిని ఆదరంతో పూజించాడు. శంభుడు కుబేరుని ఆలింగనం చేసికొని ప్రీత మానసుడై మూర్ధాఘ్రాణం చేసి అలకానగర సమీపంలో ఉండి విశ్వకర్మను పిలిచి అనుచర గణాలందరికి తగిన నివాసాలను కైలాస పర్వత ప్రాంతాల యందు నిర్మించమని ఆజ్ఞాపించాడు. శివుని ఆజ్ఞను శీఘ్రమే నిర్వర్తించాడు విశ్వకర్మ.
ఒక సుముహూర్తంలో లోకసనాథుడైన విశ్వనాధుడు కైలాసంలో ప్రవేశించి నూత్న రత్నాలంకృత సువర్ణ సింహాసనారూఢుడై మహాతేజో విరాజమానుడై భస్మాలంకృత దేహుడై ప్రకాశించాడు. ఆ సమయంలో కమలనాథ, కమలోద్భవులాదిగా తక్కిన దేవతాగణం విశ్వనాధుని స్తుతించి అభిషేకించారు. ఆయన వారందరిని ప్రీతితో "ప్రాప్తకాములగుదురు. గాక!" అని దీవించి నిజస్థానాలకు తరలి పొమ్మని అనుమతించి యోగనిష్టుడై, ధ్యానతత్పరుడై ఆత్మరతుడై ఒంటరిగానే కైలాస పర్వతంమీద ఉండి అనేక లీలలను ప్రకటించాడు. ఆ తర్వాత దక్షపుత్రి ఐన సతీదేవిని వివాహమాడి లోకాచార పరాయణుడై క్రీడించాడు.

శ్రీ శివమహా పురాణం రుద్ర సంహితలోని సృష్టిఖండం ముగిసినది.