## నారదుని తపస్సు
ఒకప్పుడు బ్రహ్మ మానస పుత్రుడు, ముని శ్రేష్ఠుడు ఐన నారదుడు తపోదీక్ష యందు నిష్ఠ కలిగి హిమాలయ గిరి భూముల అన్వేషింపగా పరమ సుందరమైన ఒక గుహ కనిపించింది. దాని చెంతనే గంగానది ప్రవహిస్తోంది. ఆ ప్రదేశం మిక్కిలి అనుకూలమని ఎంచి ఆ ముని పుంగవుడు దృఢాసనా బద్ధుడై ప్రాణాయామం చేసి మౌనియై దీర్ఘకాలం తపశ్చర్య కొనసాగించాడు. అతని తీవ్ర తపోనిష్టకు స్వర్గాధిపతి
ఐన ఇంద్రుని మనస్సు భయవిహ్వలమైంది. తనకు పదవీ భ్రష్టత్వం సంప్రాప్తిస్తుందనే శంకతో మునితపస్సును భగ్నం చేయ నిశ్చయించి మన్మథుని స్మరించాడు. వెంటనే విచ్చేసిన కందర్పుని రాక చూసి "మిత్రమా! నా రాజ్య సుస్థిరత్వం నీ మీద ఆధారపడి ఉంది. నారదుడు దుస్సహమైన తపస్సులో మునిగి ఉన్నాడు. ఎలాగైనా విఘ్నం చెయ్యవలసింది" అని పరిపరి విధాల కోరగా 'అదెంతపని' అని దర్పంతో కందర్పుడు వసంతుని వెంట తీసికొని బయలు దేరాడు. ఇద్దరూ కలిసి నారదముని తపస్సు చేసుకొంటున్న పవిత్ర భూమికి వచ్చి తమ నేర్పును, చాతుర్యాన్ని, కళా ప్రావీణ్యాన్ని, మాయలను ప్రదర్శించారు.
విరితేనెల కాల్వలతో, రాలిన కుసుమ పరాగపు రాశులతో, నానావిధ పుష్ప పరిమళాలతో, భ్రమరకుల ఝంకారంతో, శుక పిక శారికాది కలకలలతో, అంగనా మణుల కిలకిలలతో, సెలయేరుల గలగలలతో ఆ వనం చతుర్విధ వాద్య సమ్మేళనంతో, నాట్యమేళంతో మహోత్సవంగా సాగిపోతూన్న అద్భుత నర్తన మంటపంలా ఉంది. మన్మథ ప్రతాపం వెల్లి విరుస్తోంది. నారదుడు ధీరుడై ఎట్టి వికారాన్ని పొందక నిర్వికారుడై తన తపస్సును కొనసాగిస్తూనే ఉన్నాడు. మారుడు అహంకార దూరుడై శరచాపాలను వదలి పరాజయ భారంతో సురాధిపతి చెంతకు వెళ్ళాడు.
మునులారా! ఆ స్థలంలో మన్మథ ప్రభావం నిరుప యోగం. ఎందుకంటే ఈశ్వరుడు ఉగ్ర తపస్సు చేసి మన్మథుని దహించిన స్థలం అది. అనంగుడు అలా అమరాధిపతిని చేరి నారద ప్రభావాన్ని విన్నవించి తన స్వస్థలానికి చేరుకొన్నాడు. అమరాధిపతి మనసులో నారదుని ప్రశంసించాడు.
ఈశ్వరానుగ్రహంచే నారదుడు మరికొంత కాలం తన తపస్సును కొనసాగించి, పూర్ణత్వం లభించిందనే విశ్వాసంతో తపస్సును విరమించాడు. ఆయన శివమాయా మోహితుడై పూవింటి వానిపై విజయం తన ప్రభావమే అని భ్రమించాడు. తన మహిమను శివునికి చెప్పి ప్రశంసలను పొందాలనే ఉబలాటంతో వెంటనే కైలాసానికి బయలు దేరాడు. వెళ్ళి రుద్రునకు నమస్కరించి తన విజయ గాథను ఉత్సాహంతో విన్నవించాడు.
దానిని విన్న రుద్రుడు విస్మితుడై వివేకాన్ని కోల్పోయిన నారదునితో "వత్సా! నారదా! నీవు ప్రాజ్ఞుడవు! ధన్యుడవు! ఈ విషయాన్ని ఇతరుల వద్ద చెప్పకు. పరిహాస పాత్రుడ వవుతావు. నీలోనే రహస్యంగా దాచుకో! విష్ణువు వద్ద అసలు ఈ ప్రసంగం చెయ్యకు. అని పలుమార్లు హెచ్చరించినా నారదుడు చెవిని పెట్టలేదు. 
మునులారా! భావి కర్మ చాలా బలీయమైనది. కర్మ ఎప్పుడూ ఈశ్వర ప్రేరితమే! కర్మప్రేరితుడై ఆ ముని బ్రహ్మ లోకానికి వెళ్ళి పితామహునకు నమస్కరించి తన కామ విజయ గాథను వివరించాడు. పద్మజుడు ఆ మాటలు విని శంకరుని స్మరించి యథార్థాన్ని గుర్తెరిగి, రుద్రుడు చెప్పినట్లే ఆ వృత్తాంతాన్ని ఇతరు లెవరి వద్ద బహిరంగ పర్చ వద్దని తన కుమారుని కోరేడు.
మాయా ప్రభావితుడైన నారదుడు తన తండ్రిగారి మాటలను పెడచెవిని పెట్టి కమల నాభుని దర్శించాడు. నారాయణుడు సర్వము తెలిసిన వాడే ఐనా నారదునికి స్వాగత సత్కారాలను చేసి "నీరాకలో గల ఆంతర్య మేమిటి?" అని ప్రశ్నించాడు. కామ విజయ గర్వితాహంకార వర్దితుడైన నారదుడు యధావత్తుగా తన విజయాన్ని వర్ణించాడు. అప్పుడు సత్యాన్నెరిగిన పద్మనాభుడు చమత్కారంగా ఇలా అన్నాడు: "ఓ మునిసత్తమా! నువ్వు బ్రహ్మజ్ఞాన కళానిధివి గదా! భక్తి, జ్ఞాన, వైరాగ్యాలు లేని వానిని అరిషడ్వర్గాలు బాధిస్తాయి కాని నీవంటి నైష్టిక బహ్మచారిని, జన్మ ప్రభృతి వికారములు లేని వానిని బాధించవు గదా! నీకు కామ వికారం లేదు! ఉండదు కూడా!" హరియొక్క పల్కుల లోని ఆంతర్యాన్ని గ్రహించ లేని నారదుడు మరింత గర్వితుడై లోక సంచారానికి బయలు దేరాడు.

## నారదుని మోహం
నారదునికి తత్త్వ జ్ఞానాన్ని ఉపదేశించాలనే సంకల్పంతో మాయా విశారదుడైన విష్ణువు ముని వెళ్ళే మార్గంలో సుందర నగరాన్ని సృష్టించాడు. అది వైకుంఠాన్ని మించి ఉంది. దానిని శీలనిధి అను రాజు ప్రజారంజకంగా పాలిస్తున్నాడు. ఆ సమయంలో సకల సౌందర్యనిధి ఐన తన కుమార్తెకు స్వయంవరాన్ని ప్రకటించాడు రాజు. ఆ వార్త విని ఎంతో ఉత్సాహంతో వచ్చిన నానాదేశ నరేంద్ర మండలితో శోభిస్తున్న ఆ నగరం నక్షత్ర సమూహంతో ప్రకాశిస్తున్న వినువీధిలా కనుల పండువుగా ఉంది. ఆ వార్త విన్న నారదుడు మోహ పరవశుడై రాజద్వారాన్ని సమీపించాడు. మహర్షిరాక కంచుకీ జనంచే తెలుసుకొన్న మహారాజు ఎదురేగి అర్ఘ్యపాద్యాదుల పూజించి రత్నసింహాసనాసీనుణ్ణి చేసి తనకుమార్తె ఐన శ్రీమతిని పిలిపించి ఆమెచే మునికి నమస్కారం చేయించాడు. చేయించి "మునీంద్రా! సకలశుభలక్షణ లక్షితాంగి యైన నా కుమార్తెకు రేపే స్వయవరం ప్రకటించాను. త్రికాలజ్ఞులైన మీరు ఆమె భావి శుభాన్ని చెప్పవలసింది" అని కోరేడు. మోహినీ దేవతను మించిన అందచందాలతో అలరారుతూ ఉన్న ఆ సన్నుతాంగిని చూచి మన్మథ భావానికి గురియైన ముని ఆమెను తానే పొందగోరి ఇలా అన్నాడు: "రాజా! ఈమె జాతకం మంచిది. భవిష్యత్తు గొప్పది. ఈమె కాలుపెట్టిన చోట సిరులు
పుడతాయి. సర్వసమర్థుడు భక్తి, జ్ఞాన, వైరాగ్య సంపన్నుడు, లోకాలన్నిటిని జయించిన వీరుణ్ణి జయించిన మేటి వీరుడు ఈమెకు పతి కాగలడు" ఇలా చెప్పి తన దారిన తాను వెళ్ళి ఆమెనెలా పొందాలా అనే ఆలోచనలో పడ్డాడు.
ఆలోచించగా మునికొక ఉపాయం స్ఫురించింది. స్త్రీలకు సౌందర్యం చాలా ప్రీతిపాత్రమైనది. సౌందర్యోపేత మైన పురుషుణ్ణి స్త్రీలు వరిస్తారనేది లోకానుభవ సిద్ధమైన మాట. త్రైలోక్యమోహనాంగుడు విష్ణువు. కనుక ఆ రూపాన్ని పొందితే స్వయంవరంలో ఆమె నన్ను వరించటం సిద్ధం అని ఎంచి విష్ణు లోకానికి వెళ్ళాడు నారదుడు. వెళ్ళి ఏకాంతంలో విష్ణువుతో తన మనసులోని భావాన్ని వెల్లడించి విష్ణు రూపాన్ని తనకియ్య వలసిందిగా ప్రార్ధించాడు. శంకర మాయను ఎరిగిన విష్ణువు శ్రేష్టుడైన వైద్యుడు రోగికి హితాన్ని చేకూర్చినట్లుగా నీకు నేను హితాన్ని సమకూరుస్తాను అని చెప్పి నారదునికి కోతి ముఖాన్ని మిగిలిన దేహానికి తన రూపాన్ని ఇచ్చి అంతర్ధాన మయ్యాడు. ఈ విషయాన్ని ఎరుగని ముని కృతార్థుడనయ్యానని భావించి రాజసమూహంతో కోలాహలంగా ఉన్న స్వయంవర సభకు చేరుకొన్నాడు. ఇంద్ర సభలా ఉన్న ఆసభలో మిగతా రాజనివహం మధ్య ఆసీను డయ్యాడు. బయటవారి కన్నులకు తానెలా గోచరిస్తున్నాననేది నారదు దెరుగడు. శివుని మాయచే ఇద్దరు రుద్రానుయాయులు బ్రాహ్మణ వేషంలో వచ్చి మునివద్దకు వెళ్ళి పరిహాస భాషణం చేశారు. మనసంతా రాజకుమార్తె మీదనే ఉన్న ముని, "ఓహో! కోతి ముఖం వాడా!" అని బ్రాహ్మణులు పల్కిన పరిహాస వచనాలను పట్టించు కోలేదు.
రాజకుమార్తె వచ్చే మార్గం వైపు రెప్ప వేయకుండ చూస్తున్నాడు ముని, ఇంతలో రాకుమారి చెలికత్తెలిర్వురు చెంతనిలువ తక్కిన పరిచారికలు వెంటనడవ బంగారు పూల మాలను చేత ధరించి స్వయంవర సభామంటప మధ్యమందు రత్న పాంచాలికలా నిలబడింది. ఆపై వరాన్వేషణ చేస్తూ సభంతా తిరిగింది. మునిని చూచి ముఖాన్ని త్రిప్పుకొంది. ముని ఖిన్నుడయ్యాడు. విష్ణువు రాజకుమార ఆహార్యంతో వచ్చి ఎవరికి కానరాకుండ సభలో ఆసీనుడై ఉన్నాడు. ఆమె ఆయనను చూచి పూలమాలను ప్రసన్న వదనంతో కంఠానికి అలంకరించింది. వెంటనే హరి రాకుమారిని తీసుకొని అంతర్ధానమై తన లోకానికి చేరుకొన్నాడు. రాకుమారు లందరు నిరాశోపహతులు కాగా నారదుడు మాత్రం దైవోపహతుడై స్మరవిహ్వలుడయ్యాడు.
అప్పుడు జ్ఞాన విశారదులైన రుద్రానుచరులిద్దరూ మదనజ్వర పీడితుడైన ముని చెంతకు వచ్చి “ఓ నారదా! స్వర్ణప్రతిమ వంటి ఆ రాకుమారి నిన్ను వరించలేదని కదా దుఃఖంచే బాధపడు తున్నావు. కపిముఖుడ వైన నిన్ను ఆ రాకేందువదన ఎలా వరిస్తుందని తలపోశావు?" అని ఎత్తి పొడిచారు. వారి వచనాలను విన్న ముని ఆశ్చర్యచకితుడై అద్దంలో ముఖాన్ని చూచుకొని వారిపల్కులు సత్యమేఐనా దురాగ్రహంతో "మీరిద్దరూ బ్రాహ్మణుడనైన నన్ను పరిహసించారు కనుక దీనికి ప్రతిఫలంగా బ్రాహ్మణులై జన్మించి రాక్షసరూపాన్ని పొందుతారు" అని శపించాడు. అంత రుద్రానుచరు లిద్దరూ జరిగినదంతా శివేచ్ఛగా భావించి ఉదాసీనులై రుద్ర లోకానికి వెళ్ళారు.

## నారదునకు విష్ణువు ఉపదేశం
సూత మహాముని ఋషులతో ఇలా అంటున్నాడు. “మునులారా! ఆ విధంగా నారదుడు శివమాయా మోహితుడై విష్ణువు యొక్క కపట బుద్ధిని గ్రహించి కోపంతో తగిన గుణ పాఠం చెప్పాలనే ఉద్దేశ్యంతో విష్ణు లోకానికి వెళ్ళాడు. వెళ్ళి విష్ణువుతో ఇలా నిందా వచనాలను పలికాడు: “ఓ హరీ! నీవు కపటివి! విశ్వమోహనుడవు! పరుల ఉత్సాహాన్ని సహించే గుణం నీలో లేదు. నువ్వుమాయావివి. మలినాశయుడవు. పూర్వం మోహినీ రూపంలో అసురులకు అమృతం దక్కకుండ చేశావు. క్షీర సాగర మథన సమయంలో కాలకూటాన్ని నీలంకంఠుడు భక్షించకుండ ఉంటే నీ పీడ లోకాలకు విరగడై ఉండేది. అంతే కాదు ఆయన నిన్ను స్వతంత్రునిగా నియమించాడు. విప్రుడనైన నన్ను పరిహాస పాత్రుణ్ణి చేశావు. నీకిది తగని పని. ఇట్టిపని తిరిగి చెయ్యకుండ నీకు తగిన శిక్ష విధిస్తాను. నువ్వు భూలోకంలో మనుష్యుడవై జన్మించి నాలాగే స్త్రీ వ్యామోహం తోను, వియోగంతోను బాధ పడతావు. వానరులు నీకు సహాయకారులవుతారు. ఆ జన్మలో తరచుగా అజ్ఞాన మోహితుడవై ఉంటావు.”
విష్ణువు పుట్టుక లేని శివమాయను ప్రశంసించి నారదుని శాపాన్ని రాగ ద్వేషాదులు లేకుండ స్వీకరించాడు. వెంటనే శివమాయ తొలగింది. నారదుడు ఎప్పటి లాగానే తిరిగి జ్ఞానమూర్తి అయ్యాడు. జ్ఞానోదయం కాగానే పూర్వగాథంతా స్మృతికి వచ్చి పశ్చాత్తాప తప్తుడై, తనను తాను నిందించుకొని, శివమాయను ప్రశంసించి విష్ణువు పాదాలపై పడి ఇలా అన్నాడు: "హే ప్రభో! దుర్భుద్ధితో దుష్ట వచనాలను పలికాను. పైగా శపించాను. నాకు నరకం నిశ్చయం. నేను నీకు దాసుణ్ణి! ఈ నరకాన్ని తప్పించుకొనే ఉపాయం చెప్పండి."
అంత విష్ణువు నారదుని పైకి లేపి శిరసు నిమిరి కరుణతో ఇలా అన్నాడు: "వత్సా! దుఃఖింపకు. నువ్వు నా భక్తులలో శ్రేష్ఠుడవు! నా కిష్టుడవు! నీకు నరకం సంప్రాప్తం కాదు. శివుడు నీకు సర్వ మంగళాలను అనుగ్రహిస్తాడు. అంతా శివేచ్ఛయే. ఆయన యే పరబ్రహ్మ. పరమాత్మ. సచ్చిదానంద స్వరూపుడు. ఆయనే త్రిమూర్తుల రూపంలో ఉంటాడు. ఆయన సర్వ సాక్షి. నీకు సర్వపాప క్షయము, భుక్తి, ముక్తి దాయకము ఐన ఉపాయాన్ని చెపుతాను! విను! నువ్వు సర్వదా శివుని యశస్సుని గానం చెయ్యి. వారణాశీ నగరానికి వెళ్ళి విశ్వేశ్వరుణ్ణి సందర్శించు. మృత్యంజయుని గుణగణాలను గానం చెయ్యి. అక్కడ నీకన్నీ శుభాలే కలుగుతాయి. ఆపై నా ఆజ్ఞాను సారంగా బ్రహ్మ లోకానికి వెళ్ళి నీ తండ్రి ఐన బ్రహ్మను సందర్శించు. ఆయన నీకు శివ మహాత్మ్యాన్ని చెపుతాడు. నీ దురితాలన్నీ క్షయ మవుతాయి."

## నారదుడు తండ్రిని ప్రశ్నించుట
మునులతో సూత మహర్షి ఇలా అంటున్నాడు: "మునులారా! విష్ణువు యొక్క ఉపదేశాను సారంగా నారద మహర్షి భూలోకంలో గల శైవ క్షేత్రాలన్నింటిని ప్రీతితో సందర్శిస్తూ, ఆ క్షేత్ర మహిమలను విని పరవశిస్తూ, గానం చేస్తూ కాశీ నగరానికి వచ్చి చేరాడు. దివ్యజ్ఞాని యైన నారదుడు భూలోకంలో శివక్షేత్ర దర్శనం చేస్తున్నాడని విని ఆ రుద్రానుయాయు లైన బ్రాహ్మణు లిద్దరూ కాశీక్షేత్రంలో నారదుని కలిశారు. కలిసి దేవమునికి తలవంచి నమస్కరించి, పాదాలను పట్టుకొని, అనుగ్రహంతో శాప విముక్తిని ప్రసాదించ వలసిందని కోరేరు.
నారదుడు కూడా వారిద్దరి యందు ఆదరం కలవాడై “ఓ మహదేవాను చరులారా! మీరు సత్పురుషులు. అంతా శివేచ్చ. నన్ను కూడా మీరు క్షమించ వలసి ఉంటుంది. నా శాపం ఇలా ఫలిస్తుంది. మీరొక ముని శ్రేష్ఠుని బిడ్డలై పుట్టి బలశౌర్యప్రతాప యశోవిరాజితులై రాక్షస ప్రభువు లవుతారు. శివభక్తులై విష్ణువు చేతిలో హతులవుతారు. తిరిగి మీలోకాన్ని చేరుకుంటారు." అని శాపమోక్షాన్ని అనుగ్రహించాడు. నారదుని ఆదర వాక్కులకు సంతసించి రుద్రానుచరులు తమ స్వస్థానానికి తిరిగి వెళ్ళారు.
నారదుడు కూడా కాశీ నగరంలో అన్ని స్థలాలను సందర్శించి గంగాతీర స్నానఘట్టాలలో తీర్థస్నానం చేసి విశ్వేశ్వరుని సందర్శించి నోరార కీర్తించి, పరమానందంతో శివ తత్త్వాన్ని తెలియ గోరి బ్రహ్మలోకాన్ని చేరుకొన్నాడు. బ్రహ్మను దర్శించి, స్తుతించి శివతత్త్వాన్ని గూర్చి ఇలా అడిగాడు; "హే! తండ్రీ! నీవు స్రష్టవు! నేను గతంలో నీ అనుగ్రహంతో విష్ణు కథలను విన్నాను. ఇప్పుడు శివ గాథలను, శివ తత్త్వాన్ని గూర్చి చెప్పండి. శివుడు సగుణుడు, నిర్గుణుడు ఎలా అయ్యాడు? సృష్టి, స్థితి, ప్రళయ కాలముల యందు ఆయన లీలా విలాసం ఎలా ఉంటుంది? ఆయనెలా ప్రసన్నుడవుతాడు? ఆయనే ఫలాల నిస్తాడు? త్రిమూర్తుల పుట్టుకను, ఉమ యొక్క అవిర్భావాన్ని, వివాహ గాథను, గార్హస్య జీవితాన్ని ఇతర గాథలను చెప్పండి.

## విష్ణువు జన్మించుట
నారదుని మాటలను విన్న పితామహుడు లోకహితాన్ని కోరి, ప్రశ్నించిన నారదునికి ఇలా చెప్ప సాగేడు. కుమారా! నువ్వు లోకోపకారాన్ని కోరి ప్రశ్నించావు. విను. ఇది సర్వోత్కృష్టమైనది. ఆదిలో (సృష్టికి ముందు) అంతా అంధకార బంధురంగా ఉండేది. సూర్య, చంద్ర, గ్రహ, నక్షత్ర సప్తర్షి మండలాదు లేవీ లేవు. పంచ భూతములు లేవు. దిక్కులు లేవు. కాలం లేదు. వేదంలో 'తత్సదృహ్మ' అనే వాక్యంచే ప్రతిపాదింప బడిన 'సత్' ఒక్కటి మాత్రమే ఉండేది. ఆ పరబ్రహ్మ స్వరూపాన్ని యోగులు హృదయాకాశంలో సర్వదా దర్శిస్తారు.
అది మూర్తము కాదు, అమూర్తము కాదు. వాక్కుకు అందే విషయం కాదు. మనస్సుకు అందేది కాదు. దానికి నామ రూపాదులు లేవు. దానికే వర్ణం (రంగు, బ్రాహ్మణాది భేదాలు) లేదు. స్థూల సూక్ష్మాది భేదాలు లేవు. అది దృష్టం కాదు- అదృష్టమూ కాదు. అది సత్యము- జ్ఞానము- అనంతమూను. పరమానంద ఘనము, పరంజ్యోతి స్వరూపము ఐన దానిని గూర్చి శ్రుతి 'అస్తి' (ఉన్నది) అని మాత్రమే చెప్పగలుగుతోంది. కుమారా! నారదా! వేదమే చెప్ప లేని దానిని మనమెలా చెప్పగలం?
అది పొడుగూ కాదు- పొట్టి కాదు. అది పెరగదు తరగదు. దానికి చావు-పుట్టుకలు లేవు. అది ఏ ప్రమాణాలకు అందదు. అది స్వతంత్రమైనది. దానికి ఏ ఆధారం లేదు. అది ఏ పరిణామం చెందదు. దానికి ఆకారం లేదు. అది వికల్పాలు, వికారాలు లేనిది. దానికి గుణాలు లేవు. అది లేనిది- ఉన్నది కూడాను. అది దూరము కాదు-దగ్గర కాదు. అది మాయాతీతమైనది. దానికి ఆద్యంతాలు లేవు. దానికంటె భిన్నమైన ద్వితీయ వస్తువు లేదు. ఈ విధంగా పరబ్రహ్మమును గురించి స్వరూప తటస్థ లక్షణాలు మాత్రమే ఊహింప బడతాయి. అది చైతన్య ఘనం.
కుమారా! అట్టి పరమాత్మకు ద్వైతంలో కోరిక కలిగింది. నిరాకారుడైన ఆ పరమాత్మ తన లీలచే సర్వైశ్వర్య గుణోపేతము, సర్వజ్ఞాన యుతము, సర్వ మంగళకరము ఐన స్వీయమూర్తిని కల్పించాడు. లీల అంటే తన కంటే వేరైనది అని అర్ధం కాదు. ప్రవాహ
రూపమైనది అని అర్థం. అలా కల్పింప బడిన మూర్తియే ప్రధానము, ప్రకృతి, మాయ, త్రిగుణాత్మిక, పరాశక్తి, సమష్టి బుద్ధి తత్త్వానికి జనని, వికృతి వర్ణిత, అంబిక, ఈశ్వరి, త్రిదేవ జనని, నిత్య ఇలా అనేక నామాలతో వ్యవహరింప బడుతూ ఉంది. ఆమెయే సర్వ రూపాలను ధరించి సర్వమును చూస్తూ సర్వమును చేస్తూ ఉంటుంది. ఆమె సర్వారాధ్య. సర్వ సంస్కృతులకు మూలం ఆమెయే.
అద్వితీయము, ఆద్యంత రహితము, సర్వవ్యాపకము ఐన ఆ పరబ్రహ్మము యొక్క మూర్తియే సదాశివుడు. సదాశివుడు కల్పించిన మూర్తియే పరాశక్తి లేక ఈశ్వరి,
కుమారా! త్రిమూర్తులకు సైతం తల్లి ఐన ఆ పరాశక్తి ఎనిమిది భుజాలు కలిగి ఉంటుంది. ప్రసన్న వదన. ఆమె ముఖం అనంతకోటి పూర్ణిమా చంద్రుల వెన్నెల వెలుగులతో నిత్యమూ ప్రకాశిస్తూ ఉంటుంది. పరిపూర్ణంగా వికసించిన పద్మాల శోభను ధిక్కరించే ఆమె నేత్రాలు, కరుణారస తరంగితమైన దృక్కులు భక్తుల హృదయాలను ఆహ్లాద పరస్తూనే ఉంటాయి.
ఇక సదాశివుని తలపై మందాకిని, ఆయన బాలచంద్ర ధారి, మూడు కన్నులు, ఐదు ముఖాలు, పది చేతులు కలవాడు. త్రిశూలధారి. ఆయన భస్మోద్ధూళిత ధూసరాంగుడు. ఆ సదాశివుడు శక్తితో కలిసి శివలోకం అనే క్షేత్రాన్ని నిర్మించాడు. ఆ ఉత్తమ క్షేత్రానికి 'కాశి' అని పేరు. అది సర్వ శ్రేష్టమైన మోక్షపురి, పార్వతీ పరమేశ్వరులు ప్రలయ కాలంలో కూడా ఆ క్షేత్రాన్ని ఏనాడూ విడువరు. అందువల్లనే దానికి అవిముక్తము అని పేరు. భక్తులకు ఆనందాన్నిస్తుంది కనుక ఆనందవనమని పేరు.
ఆ విధంగా పార్వతీ పరమేశ్వరులు ఆ ఆనంద వనంలో పరమానంద భరితులై రమిస్తూండగా మరియొక పురుషుని సృష్టించి వానియందు సృష్టి భారాన్నుంచి మనమిద్దరము సుఖింతము గాక! అనే కోరిక వారిద్దరికి కలిగింది. ఆ పురుషుడు నా అనుగ్రహం చేతనే సర్వమును సృజించి ప్రళయకాలము నందు సర్వమును ఉపసంహరించు గాక! అని సంకల్పించి తన ఎడమ భాగమునందు అమృతాన్ని చిలికించగా అప్పుడు త్రిలోక సుందరుడైన పురుషుడు ఆవిర్భవించాడు. అతడు శాంతుడు. సత్త్వగుణ ప్రధానుడు. గాంభీర్యుడు. క్షమాయుక్తుడు. ఇంద్రనీల ద్యుతి సన్నిభుడు. పుండరీకాక్షుడు. సువర్ణ పీతాంబర ధారి.
అలా ఆవిర్భవించిన ఆ పురుషుడు శంభునకు నమస్కరించి "స్వామీ నాకు నామ సంస్కారాన్ని చేసి కర్తవ్యాన్ని కూడా ఆదేశించండి" అని కోరగా శివుడిలా అన్నాడు. "కుమారా! సర్వ వ్యాపకుడవైన కారణంగా నీకు 'విష్ణువు' అనే నామం విఖ్యాతి చెందగలదు. భక్తులకు ఆనందాన్నిస్తావు. ఆ కారణంగా అనేక నామాలు నీకు కలుగుతాయి. నువ్వు దృఢ చిత్తంతో తపస్సు చెయ్యి, నీకు కర్తవ్యం బోధపడుతుంది." అనంతరం శివుడు నిశ్వాసం చేత వేదాన్ని విష్ణువుకిచ్చి అంతర్ధానమయ్యాడు. శివలోకం కూడా అంతర్ధానమైంది.
శివాజ్ఞ సనుసరించి అచ్యుతుడు పన్నెండు వేల దివ్య సంవత్సరాలు కఠోర తపస్సు చేసినా శివ సాక్షాత్కారం కాలేదు. కర్తవ్యం తెలియ లేదు. విష్ణువు సంశయాపన్నుడై ఆదరంతో శివుడ్డే స్మరిస్తూ కర్తవ్యాన్ని గురించి చింతిస్తూండగా శివుని నుండి "సంశయ నివారణార్ధం మరల తపశ్చర్యకు పూనుకోవలసింది" అనే అంతర్వాణి వినవచ్చింది. ఆత్మబోధ ననుసరించి విష్ణువు పరబ్రహ్మాను సంధానంతో ఘోరతపస్సాచరించాడు. అనేకవేల సంవత్సరాల తర్వాత, విష్ణువు ధ్యానమార్గంనుండి బయటకు వచ్చి శివునిమహిమను స్మరించి ప్రీతిని, విస్మయాన్ని పొందాడు. ఆ సమయంలో అత్యంత అద్భుతమైన రీతిలో శివమాయా ప్రభావంచే అతని శరీరంనుండి అనంత జల ధారలు బయటికి వచ్చాయి.
సర్వము జలమయమైంది. తపస్సుచే పరిశ్రాంతుడైన విష్ణువు మోహితుడై జలాల పైన యోగనిద్రను పొందాడు. శ్రుతి సమ్మతమైన నారాయణశబ్దం విష్ణువుకు ఆ కారణంగానే కలిగింది. ఆ పురుషుడు తక్క తక్కిన ప్రకృతి వికారాలేమీ అప్పుడు లేవు. ఆ సమయంలోనే ఆ పుణ్యపురుషుని నుండి వివిధ తత్త్వాలు వ్యక్తమైనాయి. పురుషుని నుండి ప్రకృతి, ప్రకృతి నుండి మహత్తు. దాని నుండి సత్త్వరజస్తమో గుణాలు పుట్టాయి. ఈ గుణ భేదంచే మూడు విధాలైన అహంకారం, దాని నుండి పంచతన్మాత్రలు, దాని నుండి పంచ స్థూల భూతాలు, దాని నుండి పంచ జ్ఞానేంద్రియాలు, పంచ కర్మేంద్రియాలు పుట్టాయి. "నారదా! విను ఆ పుణ్యపురుషుడు తక్క ప్రకృతి నుండి పుట్టిన తత్త్వాలన్ని జడములే. విష్ణువు ఈ ఇరవై నాలుగు తత్త్వాలను ఏకం చేసి దానిని శివుని ఇచ్చచే తన అంతర్యంలో ఉంచుకొని పరబ్రహ్మ స్వరూపమైన జలములపైనే యోగనిద్రాపరవశుడై నిద్రించాడు."

## విష్ణు బ్రహ్మల వివాదం
బ్రహ్మగారు నారదునికి చెప్పిన విషయాన్ని సూతుడు మహర్షులకిలా చెప్పసాగేడు. “మునులారా! నారాయణుడు ఆ విధంగా యోగనిద్రా పరవశుడు కాగానే శంకర సంకల్పానుసారంగా అతని నాభినుండి అసంఖ్యాక నాళములుగలిగి అనంతకోటి విస్తీర్ణమైన ఒక మహాపద్మం ఆవిర్భవించింది. అది ప్రాకృత తత్త్వాలన్నింటితో కూడి మహాజ్యోతి స్వరూపంగా దివ్య ప్రకాశమానంగా
ఉంది. అప్పుడు పరమేశ్వరుడైన శంకరుడు తన దేహం యొక్క కుడి భాగం నుండి బ్రహ్మగారిని సృష్టించి తన మాయచే ఆ నాభిపద్మం నుండి ఆవిర్భవింప జేశాడు. నాలుగు ముఖాలతో, ఎర్రని దేహంతో, త్రిపుండ్రాంకిత లలాటంతో ఆవిర్భవించిన హిరణ్యగర్భుడు మాయామోహితుడై తన జన్మ కారణాన్ని తెలుసుకోలేక సంశయగ్రస్తుడై ఇలా తలపోశాడు.
"నేనెవరిని? ఎక్కడ నుండి వచ్చాను? నేనెవరి కుమారుణ్ణి? నా కర్తవ్యం ఏమిటి? ఈ పద్మం ఎక్కడిది? కమల పత్రాలున్న చోట నా జన్మకారకుడుండక పోడు." ఈ విధంగా ఎంచి పితామహుడు పత్రాల మధ్య వంద సంవత్సరాలు పరిభ్రమించాడు. దాని ఆదిని తెలుసుకోలేక నాళాల మధ్య మరో వంద సంవత్సరాలు సంచరించాడు. ఇంతలో "తపస్సు చెయ్యి" అనే అంతర్వాణి ప్రబోధం ద్వారా తపశ్చర్యకు ఉపక్రమించాడు.
ఫలితంగా యోగముద్రా నిద్రాంకితుడైన నారాయణుడు దర్శనమిచ్చాడు. "నీవెవరవు" అని హస్తంతో తట్టి లేపిన హిరణ్యగర్భునితో ఆయనిలా అన్నాడు. "వత్సా! హితామహా! నీకు స్వాగతం! మహా ప్రకాశమానంగా ఉన్నావు. భయపడకు. నీ కోర్కెలన్నిటిని తీరుస్తాను. సృష్టికి మొదటి వాణ్ణినేనే. నా నాభి నుండి ఈ కమలం ఆవిర్భవించింది. ఆ కారణంగా నేను కమల నాభుణ్ణి! నువ్వు ఆ కమలం నుండి జన్మించిన కమలోద్భవుడవు. పరంజ్యోతి స్వరూపమైన పరమాత్మను నేను. నేనే పరబ్రహ్మను. అచ్యుతుణ్ణి! వేయేల ఈ సృష్టికి కర్తను నేనే!"
ఈ విధంగా స్వాగతం చెప్పిన నారాయణుని పల్కులకు కినిసి అహంకారంతో హిరణ్యగర్భుడు నేనే స్వయంభువును. నన్ను వేదం సనాతనుడని, అజుడని, స్వరాట్ అని, పరమేష్ఠి అని ఇంకా అనేక విధాలైన నామాలతో పిలుస్తోంది. అంటూ వివాదానికి తలపడ్డాడు. వాగ్యుద్ధం అస్త్రయుద్ధానికి దారి తీసింది. సృష్టి అల్లకల్లోలమైంది. విధి- మాధవు లిద్దరికి యథార్థాన్ని హితోపదేశం చెయ్యాలనే సంకల్పంతో శంభుడు లింగరూపంలో వారిమధ్య సాక్షాత్కరించాడు. మునులారా! ఆ లింగావిర్భావగాథను మీకు గతంలో వినిపించాను.

## శబ్దబ్రహ్మ 
సూతుడిలా అంటున్నాడు: "మునులారా! శబ్దబ్రహ్మ ఆవిర్భవించిన తీరును చెపుతున్నాను వినండి. అలా సాక్షాత్కరించిన లింగాన్ని చూచి వరాహ రూపంలో విష్ణువు, హంస రూపంలో బ్రహ్మ దాని ఆద్యంతాలను తెలుసుకొనాలనే ఇచ్చతో బయలు దేరి విఫలులై ఆ లింగాన్నే ప్రార్ధించారు. శివానుగ్రహం వల్ల వారికి ఓం ఓం అనే స్పష్టమగు దీర్ఘమైన నాదం వినిపించింది. దక్షిణ భాగాన మొదటి వర్ణమైన అకారం, ఉత్తరాన ఉకారం, మధ్యలో మకారం, అంతంలో ఓంకారం వినిపించాయి. అకారం సూర్యుడు, ఉకారం అగ్ని, మకారం చంద్రుడు, ఓంకారానికి పైన సచ్చిదానంద ఘనమైన పరబ్రహ్మతత్త్వం గోచరించింది. అకారం బ్రహ్మ, ఉకారం విష్ణువు. మకారం కంఠమందు నీల వర్ణము, ఇతరత్ర రక్త వర్ణము గల రుద్రుడు. 
ఆకారం సృష్టికర్త. ఉకారం మోహింప చేస్తుంది. మకారం అనుగ్రహాన్ని ఇస్తుంది. మకారం బీజి (బీజముకలవాడు) శివుడు. అకారం బీజం బ్రహ్మ, ఉకారం యోని విష్ణువు. మహేశ్వరుని యందు బీజి, బీజము, యోని ఐక్య మవుతాయి. సృష్టి ప్రారంభంలో బీజి తన ఇచ్చచే తనను తాను విభజించుకొని, అకార ఉకారాలతో కలిసి సువర్ణాండంగా అయింది. దాని లక్షణం అవిదితం. ఆ దివ్యమైన అందం నీటిలో వేల సంవత్సరాలు ఉండి ఈశ్వర సంకల్పం చేత రెండు ముక్కలైంది. పై భాగం (కపాలం) ద్యులోకం. క్రిందనున్న సగభాగం శబ్ద స్పర్శ రూప రసగంధాదులతో కూడిన పృథ్వీ అయింది. 
ఆ అండం నుండే నాల్గు ముఖాలు గల బ్రహ్మ జన్మించాడు. కకారం ఆయన సంజ్ఞ. ఆయన సమస్త లోకాలను సృష్టించాడు. ఈ విధంగా ప్రభువైన మహేశ్వరుడు మూడు రూపాలను ధరించాడు. ఓం కారం పరమేశ్వరుని నిర్దేశిస్తున్నదని యజుర్వేదం అంటోంది. ఋగ్వేద, సామవేద మంత్రాలు కూడా ఆ ప్రతిపాదనను అంగీకరించాయి.
ఇంతలో బ్రహ్మ-విష్ణువు లిరువురు ఐదు ముఖాలు, పది భుజాలు గల పరమేశ్వర స్వరూపాన్ని చూచారు. నాద రూపుడైన ఈశ్వరుడు తన తత్త్వాన్ని తానే ప్రకటించాడు. మునులారా! ఆ స్వరూపాన్ని వివరిస్తాను వినండి. అకారం పరమేశ్వరుని శిరస్సు. ఆకారం లలాటమూను. ఇకారం కుడికన్ను, ఈకారం ఎడమ కన్ను, ఉకారం కుడి చెవి. ఊకారం ఎడమ చెవి. ఋకారం కుడి చెక్కిలి. ఋకారం ఎడమ చెక్కిలి. లు, లూ కారాలు నాసా రంధ్రాలు. ఏకారం పై పెదవి. ఐకారం క్రింది పెదవి. ఓ కారం మరియు ఔకారం దంత పంక్తిద్వయం. అం, అః ఇవి తాలుస్థానాలు.
కవర్గులోని ఐదు అక్షరాలు ఐదు కుడిచేతులు. చవర్గులోని ఐదు అక్షరాలు ఐదు ఎడమ చేతులు. టవర్లు తవర్గులోని అక్షరాలు పది పాదముల వ్రేళ్ళు, పకారం ఉదరం, ఫకారం కుడి పార్శ్వం. బకారం ఎడమ పార్శ్వం, భకారం స్కంధం, మకారం హృదయం. యకారం మొదలు సకారం వరకు ఏడు అక్షరాలు సప్త ధాతువులు (రక్త, మజ్జ, మాంసాదులు). హకారం నాభి. క్షకారం ఘ్రాణేంద్రియం. నాదశరీరుడైన శివుని నుండి బ్రహ్మ విష్ణువు లిద్దరు ఐదు కళలు గలిగి, శుద్ధ స్ఫటిక సంకాశమైన ముప్పై ఎనిమిది అక్షరాలు గల
మంత్రోపదేశాన్ని పొందారు. ఆపై బుద్ధిరూపమైన, సర్వధర్మార్థ సాధకమైన, జయహేతువైన ఇరవై నాలుగు అక్షరాలు గల సర్వశ్రేష్టమైన గాయత్రీ మంత్రోపదేశాన్ని పొందారు. ఆపై ఎనిమిది కళలతో కూడి శత్రుసంహారం చేసే ముప్పై వర్ణాలు గల మంత్రాన్ని ఉపదేశం పొందారు. ఆపై మృత్యుంజయ, పంచాక్షరి, చింతామణి, దక్షిణామూర్తి మంత్రాలను పొందేరు. 'తత్త్వమసి' అనే మహా వాక్యాన్ని చివరగా శివుని నోటి నుండి ఉపదేశాన్ని పొంది బ్రహ్మ, విష్ణువు లిద్దరు కృతార్థులయ్యారు. కృతజ్ఞతలతో స్తుతించారు.
వారి స్తోత్రానికి ప్రసన్నుడైన శివుడు, విష్ణువుకు వేదాన్ని శ్వాస ద్వారా ఉపదేశించాడు. అంత వారిద్దరు శివ పూజా విధానాన్ని, ధ్యాన పద్ధతిని, కర్తవ్యోప దేశాన్ని చెయ్యవలసిందని కోరగా శివుడిలా ఉపదేశించాడు.
"కుమారులారా! ఇపుడావిర్భవించిన లింగానికి ప్రతిరూపంగా ప్రయత్న పూర్వకంగా లింగాన్ని నిర్మించి లింగపూజ చెయ్యండి. నిర్గుణ పరబ్రహ్మను నేనే. ఐనా సృష్టి స్థితి లయ కార్యములను నిర్వహించే నిమిత్తం బ్రహ్మ విష్ణు రుద్ర రూపాలలో అవతరించాను. ఓ పితామహా! నీ లలాటం నుండి నేను రుద్ర రూపంలో ఆవిర్భవిస్తాను. ఆ రుద్రునకు నాకు భేదం లేదు. మీరు ప్రకృతి నుండి జన్మించారు. కాని రుద్రుడు ప్రకృతి నుండి ఉద్భవించదు. రుద్రుడు తామసుడని అంటారు. గుణభేదం నామ రూపాదులందు మాత్రమే ఉంటుంది. తత్త్వంలో ఉండదు. ప్రకృతి వికారమైన అహంకారం మాత్రమే తామసం. రుద్రుడు తామసుడు కానే కాదు. ఓ బ్రహ్మా! నువ్వు సృష్టిని చెయ్యి. ఓ విష్ణు! నువ్వు పాలించు. నా అంశ ఐన రుద్రుడు లయ కార్యాన్ని నెరవేరుస్తాడు.
ఇదిగో! ఈమె పరమేశ్వరి ఐన ఉమాదేవి. ఈమెయే ప్రకృతి! ఈమె నుండి ఒక శక్తి ఉద్భవించి వాగ్దేవీ నామంతో బ్రహ్మకు సృష్టి కార్యంలో సహాయకారి కాగలదు. అలాగే మరొక శక్తి లక్ష్మీరూపంలో విష్ణువుకు సహాయకారి కాగలదు. మరొక శక్తి కాళి అనునామంతో. రుద్రునికి తోడుగా ఉంటుంది.

## పరబ్రహ్మ మానం
హే విష్ణో! బ్రహ్మకు అన్నిట సహాయ కారిగా ఉండు. నీకు నే సహాయకారిగా ఉంటాను. నువ్వు స్థితి కార్యంలో అనేక అవతారాలెత్తి నీ కీర్తిని విస్తరించుకో! లోక రక్షణ తత్పరుడవై వర్ధిల్లు. మనిద్దరికి భేదం లేదు. భేదదృష్టి గలవారికి నరకం తప్పదు. ధనాన్ని, ధనం వల్ల వచ్చే భోగ, భాగ్య, రాజ్యాధికారాలను కోరే వారు నిన్నాశ్రయిస్తారు. 
పరిశుద్ధమైన జ్ఞానాన్ని కోరే పరమహంసలు నన్నాశ్రయిస్తారు. సారూప్య ముక్తి నీ అధీనం. ఆత్యంతిక దుఃఖ నివృత్తి రూపమైన, పునరావృత్తి రహితమైన పరబ్రహ్మైక్యం నా అధీనం. అంతే భేదం.
ఇప్పుడు త్రిమూర్తుల ఆయుర్దాయాన్ని చెపుతాను వినండి. మానవ కాలమాన రీత్యా వేయి మహా యుగాలు బ్రహ్మకు ఒక పగలు. అంతే కాలం అతనికి ఒక రాత్రి. రెండూ కలిసి ఒక రోజు. అలాటి ముప్పై రోజులు ఒక నెల. పన్నెండు నెలలు సంవత్సరం. అలాటి వంద సంవత్సరాలు బ్రహ్మ యొక్క ఆయువు.
బ్రహ్మ యొక్క ఒక సంవత్సరం విష్ణువుకు ఒక రోజు. ఈ లెక్కలో విష్ణువుకు వంద సంవత్సరాలు ఆయుర్దాయం. విష్ణువు యొక్క సంవత్సరం రుద్రునకు రోజు, ఆ లెక్కలో వంద సంవత్సరాలు రుద్రునికి ఆయుర్దాయం. రుద్రుని వంద సంవత్సరాల ఆయుర్దాయం సదా శివునికి ఒక ఉచ్ఛ్వాశతో సమానం..
మానవుడు మొదలుగా రుద్రుని వరకు సకల ప్రాణికోట్లకు 21,600 ఉచ్చ్వాస నిశ్వాసలు ఒకరోజు. ఆరు ఉచ్చ్వాస నిశ్వాసలు ఒక పలము. అరవై పలములు ఒక ఘటి. అరవై ఘటులు ఒక రోజు. నా ఉచ్చ్వాస నిశ్వాసలకు లెక్క లేదు. అందువల్ల నేను అక్షయుణ్ణి.
నా ఆజ్ఞ ప్రకారం మీరిద్దరు మీమీ గుణములను ఆశ్రయించి మీమీ కార్యముల యందు ప్రవర్తించండి. అని ఉపదేశించి శివుడు అంతర్హితుడయ్యాడు.

## రుద్రావతారావిర్భావం
సూత మహర్షి మునులతో ఇలా అంటున్నాడు: "మునులారా! నేనింతవరకు నారద మహర్షి తన తండ్రిగారైన బ్రహ్మను కోరగా ఆయన చేసిన ప్రసంగాన్నే చెపుతూ వచ్చాను. ఆ ప్రసంగం ఇంకా ఉంది. వినండి! లింగోద్భవం జరిగిన తదుపరి వృత్తాంతాన్ని చెప్పమని నారదుడు కోరగా పితామహుడిలా వివరించాడు. ఆ విషయాన్ని వినండి. అలా శివుడు అంతర్హితుడు కాగానే బ్రహ్మ హంసరూపాన్ని, విష్ణువు వరాహ రూపాన్ని ఉపసంహరించుకొన్నారు. హంస నిశ్చలంగా పైకి ఎగరగలదు. పాలను నీటిని వేరు చేయగలదు. తత్త్వాన్ని అతత్త్వాన్ని వేరు చేయగల సామర్థ్యం కొరకు బ్రహ్మ హంస రూపాన్ని ధరించాడు. వరాహం క్రిందికి దూసుకు పోగలదు. ఆ కారణంగాను తన పేరుతో కల్ప వ్యవస్థను స్థాపించాలనే సంకల్పంతోను విష్ణువు వరాహ రూపాన్ని ధరించాడు.
శివుని ఆజ్ఞానుసారం హిరణ్యగర్భుడు సృష్టి కార్యానికి సంకల్పించి పూర్వం సృష్టింపబడిన దివ్య జలాలను దోసిలితో గ్రహించాడు. ఆ జలాలలో ఇరవై నాలుగు
తత్త్వాలతో కూడిన అండాకారం గోచరించింది. దానిలో జడత్వమే కాని చైతన్యం కానరాలేదు. శంకతోను, విచారంతోను విష్ణువును గూర్చి తపస్సు చేయగా ఆయన ప్రత్యక్షమయ్యాడు. బ్రహ్మ గారాయనతో ఈ అండాన్ని చైతన్య పూరితం చెయ్య వలసిందని కోరగా శంభు వరప్రసాదంచే సర్వవ్యాపకుడైన విష్ణువు అనంత రూపంతో అందులో ప్రవేశించాడు. వెంటనే అది చేతన సహితమైంది.
మహర్షులారా! బ్రహ్మగారు చేసిన సృష్టి క్రమాన్ని వివరిస్తున్నాను. వినండి! ముందుగా తమోగుణ ప్రధానము, పంచ అవిద్యలతో కూడినది ఐన వృక్ష లతాది రూపమైన సర్గాన్ని సృష్టించాడు. తిరిగి శివుని ధ్యానించి గత సృష్టి పురుషార్థ సాధకం కాదని ఎరిగి పశు పక్ష్యాదులతో కూడిన (తిర్యక్ స్రోతస్సు) దుఃఖ బహుళమైన సర్గ సృష్టిని చేశాడు. అది కూడా పురుషార్ధ సాధకం కాదని ఎరిగి సత్త్వగుణ ప్రధానము, ఊర్ధ్వ ప్రోతస్సు అను పేరు గలది, సత్యగుణము కలది, మిక్కిలి సుఖాన్ని ఇచ్చేది ఐన దేవ సర్గ సృష్టిని చేశాడు. అది కూడా పురుషార్ధ సాధకం కాదని ఎరిగి సర్వజ్ఞుడైన శివుని స్మరించి ఆయన ఆజ్ఞచే ఆర్వాక్ స్రోతస్సు అని ఖ్యాతి గాంచిన దానిని, పురుషార్ధ సాధకమైన దానిని, రజోగుణ ప్రధానమైన మానవ సర్గ సృష్టిని చేశాడు. తరువాత శివాజ్ఞచే భూత గణాలను సృష్టించాడు. ఈ విధంగా సృష్టి ఐదు విధాలుగా ఉంది. మరియు ప్రకృతి నుండి మూడు సర్గములు బయలు దేరినాయి. మొదటిది మహత్ (సమష్టి బుద్ధి) సర్గం. రెండవది భూత సూక్ష్మముల సృష్టి. మూడవది పాంచ భౌతిక (వైకారిక) సృష్టి మొత్తం ఎనిమిది విధాలైన సర్గ సృష్టులు ఉన్నాయి.
తొమ్మిదవది కౌమార సర్గం. ఇందులో ప్రాకృత వైకృత భేధాలున్నాయి. గొప్ప వైరాగ్య సంపన్నులు, దృఢ వ్రతులు, సహజ జ్ఞానులు, శివ ధ్యానైక మానసులు, సంసార విముఖులు ఐన సనక సనందనాది మహర్షుల సృష్టి ఈ కౌమార సర్గం లోనిదే. సంసారమునందు విముఖులై వారు బ్రహ్మ వాక్కును తిరస్కరించారు.
వారిచ్చిన ప్రతివచనాన్ని విన్న పితామహుడు మోహాన్ని క్రోధాన్ని కూడా పొందాడు. ఆ సమయంలో ఆయన కండ్ల నుండి జలజల కన్నీళ్ళు రాలేయి. వెంటనే విష్ణువును స్మరింపగా ఆయన సాక్షాత్కరించి శివుని గూర్చి తపస్సు చెయ్యమని కర్తవ్య బోధ చేశాడు. తపస్సు చేస్తూండగా కనుబొమల నడుమ అవిముక్త స్థానం నుండి పరమేశ్వరుడు పూర్ణాంశతో అర్ధనారీశ్వర స్వరూపుడై సాక్షాత్కరించాడు. ఆయనకు మహా భక్తితో నమస్కరించి వివిధ ప్రజలను సృష్టించమని కోరగా రుద్రుడు రుద్ర గణాలను సృష్టించాడు. 
తిరిగి ప్రజలను జన్మ, మృత్యు భయం కలవారిగా సృజించమని కోరగా మహాదేవుడిలా అన్నాడు. "ఓ బ్రహ్మా! జనన మరణ భయ పీడితులు, శోభా హీనులు, కర్మ వశులు, దుఃఖమగ్నులు ఐన ప్రజలను నేను సృజించను. నేను గురుస్థానంలో ఉండి అలాటి వారికి జ్ఞానాన్నిచ్చి ఉద్ధరిస్తాను. అలాటి ప్రజలను నీవే సృజించు. నీకు మాయా బంధం ఉండదు." ఇలా చెప్పి హరుడు అంతర్ధాన మయ్యాడు.

## సృష్టి వర్ణనం
మునులారా! పితామహుడు చేసిన సృష్టిక్రమాన్ని వివరంగా చెపుతున్నాను వినండి అని ఈ విధంగా సూతుడు చెప్ప సాగేడు. బ్రహ్మగారు శబ్ద స్పర్శ రూప రస గంధాదుల సూక్ష్మ భూతాలను పంచీకరణం చేసి వాటి నుండి ఆకాశము, వాయువు, అగ్ని, జలము, పృథ్వి అనే ఐదు స్థూల భూతాలను సృష్టించాడు. లిప్త మొదలుగా యుగం వరకు కాలాన్ని సృష్టించాడు. స్థావర జంగమాత్మకమైన సృష్టిని, జనన మరణాలు గల ప్రాణులను సృష్టించాడు. ఋషులను సృష్టించాడు. కళ్ళ నుండి మరీచిని, హృదయం నుండి భృగుని, శిరస్సు నుండి అంగిరసుని, వ్యాసం నుండి పులహుని, ఉదానం నుండి పులస్త్యుని, సమానము నుండి వసిష్ఠుని, అపానం నుండి క్రతువును, చెవుల నుండి అత్రిని, ప్రాణం నుండి దక్షుని, తొడ నుండి నారదుని, నీడ నుండి కర్దమ మహర్షిని, సంకల్పం నుండి సర్వ సాధనములకు సాధనమైన ధర్మమును సృష్టించాడు.
మునులారా! సంకల్పం నుండి పుట్టిన ధర్ముడు మానవ రూపాన్ని పొందగా సృష్టి సాధకులు దానిని ప్రవర్తింప చేశారు. ఇంకా బ్రహ్మగారి దేహం నుండి లెక్కలేనంత మంది దేవదానవులుద్భవించారు. అటు పిమ్మట అంతర్యామి ఐన శంకరునిచే ప్రేరేపింపబడి తన దేహాన్ని రెండుగా చేసి రెండురూపాలను ధరించాడు. అందులో సగభాగం స్త్రీ సగభాగం పురుషుడు, వీరిద్దరి మధ్య భేదం లేదు. ఆ పురుషుడు ఆ స్త్రీ యందు ఉత్తమమైన జంటను సృష్టించాడు. ఆ జంటలోని పురుషుడు స్వాయంభువ మనువు. స్త్రీ శతరూప. ఆమె యోగిని మరియు తపస్విని, అపురూప సుందరి ఐన ఆమెను మనువు విధివిధానంగా వివాహమాడి స్త్రీసంపర్క జనితమైన సృష్టిని చేశాడు. ఆ జంటకు ప్రియవ్రతుడు, ఉత్తానపాదుడు అనే కుమారులు ఆకూతి, దేవహూతి, ప్రసూతి అనే పేరుగల ముగ్గురు కుమార్తెలు కలిగారు.
ఆకూతిని రుచికి, దేవహూతిని కర్దమునికి, ప్రసూతిని దక్షునకు ఇచ్చి వివాహం చేశారు. వారిలో ప్రసూతి యొక్క సంతానం భూమండల మంతా వ్యాప్తి చెందింది. కర్దమునకు దేవహూతి యందు చాలామంది కుమారులు కలిగారు. దక్షునకు ఇరవైనలుగురు కుమార్తెలు
జన్మించారు. వారిలో శ్రద్ధ, లక్ష్మి, ధృతి, తుష్టి, పుష్టి, మేధ, క్రియ, వసువు, బుద్ధి, లజ్జ, శాంతి, సిద్ధి, కీర్తి ఈ నామాలు గల పదముగ్గురుని ధర్మునకిచ్చి వివాహం జరిపించారు. వారికంటే చిన్నవారైన ఖ్యాతిని భృగువు, సతిని భవుడు, సంభూతిని మరీచి, స్మృతిని అంగిరస్సు ప్రీతిని పులస్త్యుడు, క్షమను పులహుడు, సన్నతిని క్రతువు, అనూరూపను అత్రి, ఊర్ట్లను వసిష్ఠుడు, స్వాహాదేవిని అగ్ని, స్వధా దేవిని పితరులు వివాహ మాడారు. వీరి సంతానంతో భూలోకమంతా నిండింది.
మునులారా! ఈ విధంగా పార్వతీపతి ఆజ్ఞానుసారం, ప్రాణుల కర్మానుసారంగా అనంతంగా జీవులుత్పన్నమైనారు. మరో కల్పంలో దక్షునకు అరవై మంది స్త్రీ సంతానమని చెప్పబడింది. వారిలో పది మందిని ధర్మునకు, ఇరవై ఏడుమందిని చంద్రునకు, కశ్యపునకు పదముగ్గురిని ఇచ్చి దక్షుడు వేదోక్తంగా వివాహం జరిపించాడు. నలుగురు కన్యలను తార్క్ష్యునకు; భృగువు, అంగిరస్సు, కృశాశ్వులకు ఇద్దరిద్దరు కన్యలను ఇచ్చాడు. ఆ దంపతుల ద్వారా స్థావర జంగ మాత్మకమైన ఈ సృష్టి విస్తారంగా వర్ధిల్లింది. దేవతలు, దైత్యులు, ఋషులు, వృక్షములు, పక్షులు, పర్వతాలు, లతలు మొదలైన సృష్టిచేత పాతాళం మొదలుగా సత్యలోకం వరకు నిండిపోయింది.
పూర్వం శంభునిచే తపస్సు కొరకు నిర్మింపబడిన సతిని రుద్రుడు ఎల్లప్పుడు త్రిశూలపు కొనయందుంచి రక్షించాడు. లోక కళ్యాణాన్ని కోరి ఆమెయే భక్తరక్షణార్థం దక్షుని కుమార్తెగా జన్మించి తన లీలా వైభవాలను చూపింది. సతీదేవి సత్త్వ స్వరూపురాలు. సరస్వతి రజోగుణ ప్రధాన, లక్ష్మి తమోమయి. సతీదేవి శంకరుని వివాహమాడి దక్షయజ్ఞంలో శరీరత్యాగం చేసి, దేవతా ప్రార్ధన సంగీకరించి పార్వతిగా జన్మించి తిరిగి శివునకు అర్ధాంగి అయింది. ఆమె గుణకర్మలనుబట్టి ఆమెకు అనేక నామాలున్నాయి. కాళిక, చండి, భద్ర, చాముండ, విజయ, జయ, జయంతి, భద్రకాళి, దుర్గ, భగవతి, కామాఖ్య, కామద, అంబ, మృడాని, సర్వ మంగళ ఇలా అనేక నామాలున్నాయి. వీటిలో పార్వతీ నామం ప్రసిద్ధమైనది.

## గుణనిధి చరిత్ర: 
మునులతో సూతుడిలా అంటున్నాడు: "మునులారా! మీకింత వరకు నారదుడు ప్రశ్నించగా బ్రహ్మగారు సమాధాన పూర్వకంగా చెప్పిన శివగాథలను చెప్పాను. ఇంకా ఆ ప్రసంగమే నడుస్తోంది. ఒక రోజున నారదుడు తనతండ్రిని సమీపించి శంకరుడు కైలాసానికి ఎప్పుడు వెళ్ళాడు? కుబేరునితో స్నేహం 
ఎలా కలిగింది? పరిపూర్ణుడైన శివుని ఇతర లీలావిశేషాలెట్టివి? చెప్పవలసింది అని కోరగా బ్రహ్మగారు చెప్పిన దానిని మీకు వివరిస్తాను వినండి."
కాంపిల్య నగరంలో సోమయాజి కులోద్భవుడైన యజ్ఞదత్తుడనే దీక్షితు డొకాయన ఉండేవాడు. ఆయన స్వయంగా యజ్ఞదీక్షను స్వీకరించిన సోమయాజి. అంతేకాదు శ్రాతకలాప మందు (వేద చోదితమైన యజ్ఞములను చేయించుట యందు) బహు ప్రజ్ఞావంతుడు. వేదవేదాంగ పారంగతుడు, రాజమాన్యుడు. వదాన్యుడు. కీర్తి భాజనుడు, నిత్యాగ్నిహోత్రి. సుందరుడు.
ఆ యజ్ఞదత్తునికి గుణనిధి అనే కుమారుడున్నాడు. తండ్రి అతనికి ఎనిమిదవ ఏటనే ఉపనయనం చేశాడు. రాజకార్య నిమగ్నుడైన తండ్రి కుమారుని విద్యా వ్యాసంగాన్ని పట్టించుకోలేదు. ఫలితంగా దుష్టసాంగత్యం వల్ల గుణనిధి ద్యూతక్రీడా పరాయణుడయ్యాడు. తల్లితో మాయమాటలు చెప్పి ఆమె నుండి సంగ్రహించిన ధనంతో జూదమాడే వాడు. ఆ వ్యామోహంలో దుర్జన సాంగత్యం చేసి స్నాన సంధ్యాద్యనుష్టాలను విసర్జించాడు. అంత మాత్రమే కాదు నీచ సాంగత్యం వలన కలిగిన తుచ్ఛ సంస్కారంతో వేదశాస్త్ర దేవ బ్రాహ్మణ నిందకుడయ్యాడు. స్మృతివిహిత ధర్మాలను విడిచి నిరంతరము గీతవాద్య గోష్ఠులతో కాలం వెళ్ళబుచ్చుతూ వేశ్యాలోలుడయ్యాడు. నటులు, పాషండులు, భందులు (హాస్యగాండ్రు) వీరే అతని కూర్మినెచ్చెలులు.
తండ్రి రాచకార్యాలలోను, గృహ కృత్యములలోను నిమగ్నుడై ఉండి ఎప్పుడైనా తీరిక సమయాల్లో భార్యతో "ఓసి! ఇంటిదానా! నీ కొడుకెక్కడ? ఇంట్లో కనుపించటం లేదు?" అని ప్రశ్నించిన ప్రతిసారి “ఇప్పటివరకు పాఠం చదువుకొని ఇప్పుడే స్నేహితులొస్తే వారితో కలిసి బయటకు వెళ్ళాడు" అని సమాధానం చెప్పి పుత్ర ప్రేమతో గుణనిధి తప్పుడు ప్రవర్తనను కప్పి పెట్టేది.
ఇంట్లో మాత్రం తండ్రి లేనప్పుడు కుమారుని లాలించి హితోక్తులు చెప్పేది. గుణనిధికి పదహారు సంవత్సరాల ప్రాయం వచ్చే సరికి తండ్రి స్నాతక సంస్కారాదులను జరిపి గృహ్యసూత్రోక్త విధానంగా వివాహం జరిపించాడు. వివాహం తర్వాత కూడా గుణనిధి ప్రవర్తనలో మార్పులేదు. ఒక రోజున తల్లి గుణనిధిని కూర్చుండ బెట్టి స్నేహార్ధ హృదయంతో, మృదువైన వాక్కులతో, నయంగాను, భయంగాను ఇలా హితవు చెప్పింది.
"కుమారా! నీ తండ్రి కోపిష్టి, ఈ చేష్టలు కట్టిపెట్టు. నీ విషయం ఆయనకు తెలిస్తే నిన్ను నన్ను కూడా దండిస్తాడు. ఏదో ఇప్పటి వరకు ఆయనకు తెలియకుండ కప్పిపెడుతూ వస్తున్నాను. వత్సా! నీ తండ్రి ధనంచే గాక కేవలం సదాచారం వల్లనే లోకపూజ్యుడయ్యాడు. బ్రాహ్మణునికి సద్విద్య, సాధు సంగమం ఈ రెంటిని మించిన ధనం లేదు. విప్రునికి ఆస్తి విద్యయే! నీకు వీటియందు ప్రీతి పుట్టక పోవటానికి కారణం ఏమిటి? నీ పూర్వీకులు తాత, ముత్తాతలు మంచి శ్రోత్రియులు. దీక్షితులు, సోమయాజులూను. లోకంలో మన కుటుంబానికున్న పేరుప్రతిష్ఠలను పాడు చెయ్యకు. దుష్ట సాంగత్యాన్ని వదిలెయ్యి. సాధుసంగతిని అలవర్చుకో. సద్విద్యల యందు మనసుపెట్టు. బ్రాహ్మణాచారాలను పాటించు. తండ్రికి తగ్గ కొడుకని అనిపించుకో!
నీకు పందొమ్మిది సంవత్సరాలు. నీ భార్యను చూడు. పదహారు సంవత్సరాల యువతి, ఉత్తమురాలు! నీ మామగారు, మేనమామలు సర్వత్ర గుణశీలయుతులు. నీ తండ్రిగారి శిష్యులను చూడు. వారెంత వినయ సంపన్నులో! నీ విషయం రాజుగారికి తెలిస్తే మీ నాన్నగారి దీక్షితత్వాన్ని తీసేస్తారు. శిక్షిస్తారు కూడా. అప్పుడు మనకు పూటగడవటం. కూడ కష్టమవుతుంది."
ఈ విధంగా తల్లి ఎంత బోధించినా గుణనిధి తన ప్రవర్తనను మార్చుకోలేదు. ఇంట్లో ఉన్న వస్తువులన్నింటిని క్రమంగా జూదగాళ్ళకు అర్పించాడు. ఒక రోజున తండ్రియైన దీక్షితుడు వీధిలో ఒక జూదగాని వ్రేలికి ఉన్న తన వజ్రపుటుంగరాన్ని గుర్తించి వాడిని గుచ్చిగుచ్చి అడిగేసరికి వాడిలా బదులిచ్చాడు "ఓ దీక్షిత స్వామీ! దీనిని నేనేమీ చౌర్యంచెయ్యలేదు. నీ కొడుకు దీనిని జూదంలో పోగొట్టుకొన్నాడు. ఇదొక్కటే కాదు ఇంకా చీరలు, సొమ్ములు చాలా ఉన్నాయి. ఆ వరుసలో ఈ నగరంలో అతనితో సమానమైన జూదగాడు లేడు. నీతో సమానమైన శ్రోత్రియుడు లేడు. అసలీ విషయం నీకిప్పటి వరకు తెలియనేలేదంటే అదే ఆశ్చర్యంగా ఉంది."
మొదటి సారిగా తన కుమారుని దుష్ప్రవర్తనను గూర్చి ఒక జూదరి నోటవిన్న దీక్షితుడు సిగ్గుతో తలను, భుజములను కూడా వంచుకొని ఉత్తరీయంతో శిరస్సును కప్పుకొని వడివడిగా అడుగులు వేసికొంటూ ఇంటికి చేరి భార్యను పిల్చి ఇలా అన్నాడు. "ఓసి సోమిదేవమ్మా! ఇలారా! గుణనిధి ఐస నీ కొడుకెక్కడ? సరే ఆ భ్రష్టునితో నాకేం పని? రాజుగారు నాకిచ్చిన రత్నాంగుళీయకాన్ని తైలాభ్యంగన వేళ చిరునవ్వులు చిలికిస్తూ గిలిగింతలు
పెట్టి ఏదీ! ఇలా ఇవ్వండి! నే భద్రపరుస్తాను అని తీసుకొన్నావు గుర్తుందా? ఏదీ ఆ ఉంగరం ఇప్పుడెక్కడుంది? వెంటనే తీసుకొనిరా!"
ఆ మాటలను విన్న సోమిదేవమ్మ భయపడి పైకి గాంభీర్యాన్ని నటిస్తూ ఇలా అంది: "నెత్తిమీద సూర్యుడు నిప్పులు కక్కుతున్నాడు. మధ్యాహ్నం పన్నెండు గంటలైంది. స్నానానికి ఏర్పాట్లు చేశాను. ముందు స్నానం చేసి అనుష్టానం తీర్చుకొని భోజనం చెయ్యండి. ఆ ఉంగరాన్ని ఎక్కడో భద్రంగా దాచాను. వెతుకుతాను. ఇప్పుడు దానికేం తొందర? ఉంటుంది ఎక్కడో!"
కొడుకు చెడు నడతను ఇంకా కప్పిపెడుతూన్న తల్లి అవివేకపు పల్కులకు ఆగ్రహోదగ్రుడైన దీక్షితుడు శిఖను ఝాడించి, పంచె పైకెగకట్టి, ఉత్తరీయాన్ని దులిపి మొలకుచుట్టి, యజ్ఞోపవీతాన్ని సవరించి, దక్షిణ బాహువును పైకెత్తి, అంగుళి స్పోటనం చేసి, సోమదేవమ్మ వైపు తిరిగి, తర్జనితో నిర్దేశించి కండ్ల మెరుపులు కురియ, పండ్లు పటపట కొరుకుతూ భార్యతో ఇలా అన్నాడు.
"ఓ సోమిదేవమ్మా! చాలు నీ మాయమాటలు కట్టిపెట్టు. వాణ్ణి గురించి నేనడిగిన ప్రతిసారి నువ్వు అసత్యాన్నే పలుకుతూ వచ్చావు. హంసల బారు అంచు, మామిడి చిగురు రంగు పైటంచు, జలతారు పట్టుచీర ఏది? రాళ్ళు పొదిగిన బంగారు గిన్నె ఎక్కడ? మూడు పేటల పట్టుతో నేసిన నా పట్టుపంచె ఏ జూదరి కట్టుకొంటున్నాడో గదా? దక్షిణదేశం నుండి తెచ్చిన ఇత్తడి పాత్ర, గౌడదేశం నుండి తెచ్చిన రాగిపాత్ర ఎక్కడున్నాయి? జీవకళలుట్టిపడే దంతపుబొమ్మ ఏ వేశ్యామందిరంలో ఉంది? అవన్నీ సరే వివాహ సమయంలో నీ వ్రేలికి అలంకరించిన రత్నాంగుళీయకం తెచ్చి చూపించు? కులస్త్రీవైన నీపై కోపించటం తగదు. కుపుత్రత్వం కంటే అపుత్రత్వం మేలు. నీళ్ళు తీసికొనిరా, వాడికి నువ్వులు, నీళ్ళు ఇప్పుడే వదిలేస్తున్నాను. వాడు నా కొడుకు కాదు. నువ్వు నా సహధర్మచారిణివి కాదు! పునర్వివాహం చేసికొన్నాకనే నా భోజనం."
ఈ విధంగా పలికి స్నాన సంధ్యాద్యనుష్ఠానాలను నెరవేర్చి, ఆ రోజునే మరొక శ్రోత్రియుని కుమార్తెను వివాహమాడి వైదిక ధర్మానుష్ఠాన తత్పరుడయ్యాడు యజ్ఞదత్తుడు. తీవ్రమైన ఆగ్రహంతో అలా శపథం చేసిన తండ్రిని చూచి
భయపడిన దీక్షిత పుత్రుడు ఇల్లు విడిచి ఉత్తర దిక్కుగా బయలుదేరాడు.
ఉత్తరీయంతో శిరసు కప్పుకొని నడక సాగిస్తూ తనలో తానిలా

## గుణనిధి సద్గతిని పొందుట
మథనపడ సాగాడు. "ఆహా ఏమాశ్చర్యం దీక్షిత వంశంలో పుట్టిన నాకీ వ్యసనాలెలా అంటుకొన్నాయి? నా వద్ద ధనం లేదు. పోనీ విద్యాగంధం ఉందా అంటే అది ముందే లేదు. దేశాంతర మందున్న వాడికి విద్య ఉత్తమ స్నేహితుడు కదా! ధనహీనునికి సుఖాలు ఆమడ దూరంలో ఉంటాయి. గమ్యంలేని ఈ నడక.... ఎంతవరకు పోగలను?" ఇలా మనస్సులో కుములుతూ కొన్ని రోజులు నడకసాగించాడు. ఒక రోజున తన దుస్థితికి చింతిస్తూ నడక సాగిస్తుండగా ఇంతలో సూర్యాస్తమయం కావొచ్చింది. దూరంగా శివాలయ గోపురం కనిపించింది. వడివడిగా నడిచి ఆలయం వద్దకు చేరుకొని చెరువు గట్టుమీదనున్న చెట్టుక్రింద కూలబడ్డాడు. తెలియకుండానే కునుకుపట్టింది. తెల్లవారింది. ఆరోజు శివరాత్రి. "హర! హర! మహాదేవ! శంభో! శంకర!" అంటూ ఉచ్ఛైస్వరంతో శివనామ స్మరణ చేస్తున్న భక్తుల కోలాహలంతో ఆలయ ప్రాంగణం ప్రతిధ్వనిస్తోంది. ప్రొద్దు కలఱకఱలాడింది. గుణనిధి కడుపులో ఆకలి కొఱకొఱ లాడింది. అప్పుడిలా అనుకొన్నాడు: "ఇంట్లో ఉన్నప్పుడు అమ్మ కడుపు తడిమి ప్రొద్దుటే వదపిందెలతో పెరుగన్నం పెట్టేది! ఇప్పుడెవరు పెడతారు? లోకంలో అమ్మవంటి వస్తువు మరొకటి లేదు గదా!" ఇలా అమ్మ చేసిన ఉపచారాలను స్మరించుకొంటూ; తన వంటి సోమరిపోతులు లోకంలో సుఖంగా బ్రతకకుండా, ఆకలిని సృష్టించిన బ్రహ్మ అపచారాన్ని నిందిస్తూ, క్షుద్బాధా నివారణోపాయాలను కళ్ళు మూసుకొని తదేక ధ్యానంతో చింతిస్తూండగా నానావిధ రుచిరపదార్థ పక్వాన్న ఘుమఘుమ వాసనలు గుణనిధి నాసా పుటాలకు సోకాయి. కళ్ళు తెరిచి చూచే సరికి ఒక పరమ మహేశ్వరాచార సంపన్నుడు స్వజనంతోను, పరిచారకులతోను కలిసి అనేక మధుర భక్ష్యాలను శివనైవేద్యం నిమిత్తం తీసికొని వెడుతూ కనుపించాడు. నివేదనానంతరం శివభక్తులు నిద్రించగానే ఆ వంటకాలను పరిగ్రహించవచ్చు కదా అని అశించి శివాలయ గర్భగుడి ద్వారం దగ్గర భక్తునిలా శివనామ స్మరణ చేస్తూ పూజయ్యేవరకు చూస్తూ కూర్చున్నాడు, వివిధ నృత్త. నృత్య గీతాలతో శివుని ఆరాధించి మహా నివేదనానంతరం భక్తులు అలసి నిద్రించారు. ఇదే అదనుగా గుణనిధి గర్భగుడిలో ప్రవేశించి మందప్రభతో వెలుగుతున్న దీపకాంతుల మధ్య భక్ష్యాలను గుర్తించలేక ఉత్తరీయాన్ని చించి అంచును వత్తిగా చేసి దీప ప్రకాశాన్ని పెంచి భక్ష్యాలను ఏరి కొంతతిని కొంత మూట కట్టుకొని త్వరగా బయటకు వెడుతూండగా చీకట్లో కాలు తగలగా నిద్రిస్తున్న వ్యక్తి లేచి "దొంగ! దొంగ!" అంటూ అరిచాడు. ఆ అరుపుకు అందరు లేచి అతణ్ణి పట్టుకొని గట్టిగా మొత్తారు. దెబ్బలకు తాళలేక ప్రాణాలను విడిచాడు.
దీక్షిత పుత్రుడైన గుణనిధి.. అతడిని యమలోకానికి తీసికొని వెళ్ళే నిమిత్తం పాశ, ముద్గర పాణులై యమ భటులు వచ్చారు. ఇంతలో చిరుగంటల మాలలు, చేతిలో త్రిశూలంగల శివగణాలు అక్కడ సాక్షాత్కరించాయి. వర్ణాశ్రమాచార ధర్మాలను తప్పి సంచరించిన పుణ్యపాప వివక్ష లేని ఈ మూర్ఖుడు యమదండనకు అర్హుడు అంటూ యమభటులు వాదించారు. దానికి ప్రత్యుత్తరంగా శివ దూతలిలా బదులిచ్చారు.
"ఓ యమ కింకరులారా! సూక్ష్మమైన శివధర్మాలను వివరిస్తాం వినండి. ఈతడు శివరాత్రి నాడు ఉపవాసముండి జాగరణ చేశాడు. శివనామ స్మరణ చేస్తూ శివపూజను కళ్ళారా చూశాడు. దీపాన్ని వెలిగించాడు. శివ ప్రసాదాన్ని తిన్నాడు. ఈ కృత్యాలను ఆచరించిన వాడెవడైనా శివ సాలోక్యాన్ని పొంద గలడు. ఈతడు కొంతకాలం శివలోకంలో ఉండి ఆపై పుణ్యఫలంచే కళింగ రాజుగా జన్మిస్తాడు పొండి! ఈ విషయాన్ని మీ ఏలికకు వివరించండి!" ఆ మాటలకు బదులాడలేక యమ దూతలు వెళ్ళి యమునకు విన్నవించగా యముడిలా అన్నాడు: "భటులారా! మీరు శివ భక్తుల జోలికి వెళ్ళకండి! విభూతితో త్రిపుండ్రములను ధరించిన వారిని, శరీరం అంతా భస్మం పూసుకొన్న వారిని, రుద్రాక్ష, జటాధారులను, శివ వేషధారులను మీరు యమ లోకానికి తీసుకొని రాకండి!"
"మునులారా! ఇదీ శివభక్తి మహిమ! తరువాత కథను చెపుతున్నాను వినండి" అంటూ సూతుడిలా చెప్పసాగేడు. ఈ విధంగా శివలోక ప్రాప్తిని పొందాడు గుణనిధి. అక్కడ శివగణాలతో కలిసి శివపార్వతులను చక్కగా సేవించి కొంతకాలం తర్వాత అరిందముడనే పేరుగల కళింగరాజుకు కుమారుడై జన్మించాడు. అతని పేరు దముడు. పూర్వజన్మ సంస్కారం చేత బాల్యం నుండే శివభక్తి అలవడింది. అతను రాజ్యాధికారాన్ని పొందగానే రాజ్యం అంతటా శివధర్మాలను ప్రచారం చేసి, అనేక నూతన శివాలయాలను నిర్మించాడు. వాటిలో నిత్యధూపదీప నైవేద్యాలకు తగిన ఏర్పాట్లు చేశాడు. బ్రతికి ఉన్నంత వరకు శివభక్తి తత్పరుడై పూర్ణజీవితాన్ని అనుభవించిన దముడు మరణానంతరం రత్నదీప కాంతులకు నిలయమైన అలకా నగరానికి ప్రభువై కుబేర నామంతో దిక్పాలకుడయ్యాడు.

## శివునితో కుబేరుని చెలిమి
సూతుడిలా అంటున్నాడు: “మునులారా! కుబేరునికి శివునితో మైత్రి ఎలా కలిగిందో ఆ వృత్తాంతాన్ని చెపుతున్నాను వినండి. | పూర్వం పాద్మ కల్పంలో బ్రహ్మమానస పుత్రుడైన పులస్త్యునకు విశ్రవసుడు అనే కుమారుడు కలిగాడు. అతనికి వైశ్రవణుడు (కుబేరుడు) అని పేరు.
అతడు తన తపస్సుచే శివుని మెప్పించి, విశ్వకర్మ నిర్మితమైన అలకాపురికి రాజై దానిని పాలించాడు. పాద్మకల్పం గతించి మేఘవాహన కల్పం రాగా యజ్ఞదత్తుని కుమారుడైన గుణనిధి కుబేరుడై అలకాధిపతి అయ్యాడు. పూర్వజన్మ సంస్కారంచే శివభక్తి ప్రభావాన్ని ఎరిగిన కుబేరుడు కాశీ నగరాన్ని చేరుకొని అచంచలమైన భక్తితో శివుని గూర్చి తపస్సు చేశాడు. అతని తపశ్చర్యకు ప్రీతుడైన విశ్వేశ్వరుడు విశాలాక్షితో కూడి సాక్షాత్కరించాడు. తపోధనుడైన కుబేరుడు కండ్లు తెరచి ఎదురుగా సహస్రకోటి రవిప్రభాభాసమానమైన ఆదిదంపతులను చూచి ఆ తేజస్సును చూడలేక వెంటనే కనులు మూసుకొని ఇలా ప్రార్దించాడు. "ఓ! దేవదేవా! చంద్రశేఖరా! శంభో! శంకరా! నిన్ను ప్రత్యక్షంగా చూడగలిగే శక్తిని అనుగ్రహించు! అదొక్కటే నిన్ను కోరే వరం."
ఈశ్వరానుగ్రహాన్ని పొందిన కుబేరుడు సూర్యకాంతికి వికసించిన పద్మంలా మెల్లగా రెప్పలెత్తి చూచే సరికి మహా లావణ్య రత్నాకరమైన జగదంబతో కూడిన పరమేశ్వరుడు చిదానంద దరహాసంతో దర్శనమిచ్చాడు. లోకనాథుని చెంత రాకాచంద్ర జోత్స్నా పరిహాస భాసుర దరహాస వదనంతో నిల్చిన ఉమాదేవిని దర్శించి కుబేరుడిలా అనుకొన్నాడు. "ఆహా! ఏమా రూప సౌందర్యం! ఏమి ప్రేమ సౌభాగ్యం! ఏమా శోభ! ఏమా నయన ద్యుతి!" ఇలా శివకామినీ సౌందర్యాన్ని సందర్శించి మితిమీరి అతివేలంగా ప్రవర్తించిన కారణంగా కుబేరునికి ఎడమ కన్ను పగిలి పోయింది.
దానిని పరికించిన పార్వతీదేవి పరమేశ్వరునితో "నాథా! ఏమి ఈ దుష్ట తాపసుడు నా సౌందర్యాన్ని ప్రశంసిస్తున్నాడు? మదనాంతకులైన మీ దర్శన సౌభాగ్యాన్ని పొందాక కూడా ఈ తాపసునిలో కామబీజం నశించ లేదంటే తపస్సంతా వ్యర్థమైనట్లే గదా?" అంది. దానికి శివుడిలా ప్రత్యుత్తరమిచ్చాడు. "దేవీ! ఈతడు దుష్టుడు కాడు. మనకిష్టుడైన కుమారుడు. ఇతడు నీ సౌందర్యాన్ని కాదు సౌభాగ్యాన్ని వర్ణిస్తున్నాడు. నా అర్ధాంగివైన నీ తపస్సంపదను మనసులో మననం చేసికొని మైమరచి పోతున్నాడు."
దేవికిలా ప్రత్యుత్తర మిచ్చి శంకరుడు కుబేరునితో "వత్సా! నీ తపస్సుకు సంతోషించాను. నువ్వు నవనిధులకు నాధుడవవుతావు! గుహ్యకులకు, యక్షులకు, కిన్నరులకు, పుణ్యాత్ములకు ప్రభువుగా ఉంటావు! ఈ పైన నువ్వు నాకు నిత్య సన్నిహితుడవు! నేను నీకు సన్నిహితంగా అలకా నగరానికి సమీపంగా ఉంటాను. లోకపావని ఐన ఈమె నీ తల్లి! ఆమె పాదాలకు నమస్కరించు!" అని దయతో ఆజ్ఞాపించగానే కుబేరుడు ఆమె పాదాలపై పడ్డాడు. సుప్రసన్న మనస్కురాలైన ఆ తల్లి కుబేరునితో "వత్సా! నిరంతరము నీకు మాయందు భక్తి వర్ధిల్లును గాక! ఈ పైన ఎర్రని ఒకే నేత్రం కలవాడ వౌదువు గాక! నాయందు ఈర్ష్యను పొందేవు కనుక కుబేర (కుత్సితమైన బుద్ధి కలవాడు) నామంతో ప్రసిద్ధుడవవుతావు!" అని పలికింది. అలా కుబేరునికి వరాలిచ్చి అలకానగర సమీపంలో ఆదిదంపతులు కైలాసాన్ని నివాసంగా చేసికొని సుఖంగా ఉంటున్నారు.

## శివుడు కైలాసానికి వెళ్ళుట
బ్రహ్మ తన కుమారుడైన నారదునికి చెప్పిన విషయాన్ని సూత మహర్షి మునులకిలా ఉపన్యసింప సాగాడు. పరమ తపోధనులారా! పరమ శివుడు తన పూర్ణాంశ ఐన రుద్రావతారంలో అనేక కోట్ల రుద్ర గణాలతో కూడి కుబేరుని అలకానగర సమీపాన కైలాసంలో కొలువు తీరిన వృత్తాంతాన్ని చెపుతున్నాను వినండి.
ఉమా సహితుడై పరమేశ్వరుడు తన నిజస్థానానికి వెళ్ళి, కుబేరుని కిచ్చిన ప్రతిజ్ఞా పాలన గురించి ఇలా ఆలోచించాడు. "నా హృదయం నుండి పుట్టిన రుద్రుడు నిర్గుణ పరబ్రహ్మ. హరి బ్రహ్మాది సేవితుడు. నిరంజనుడు, మదఖిన్నుడు. నా పూర్ణాంశ కలవాడు. నేను ఆ రూపంతో నా అనుచర గణాలతో కైలాసంలో విహరిస్తాను. అది నా తపోభూమి." అని సంకల్పించగానే రుద్రుడు ఉత్సాహంతో ముందుకు వచ్చి ఉత్సాహ కారకము, సకల దేవతాహ్వాన స్పోరకము, గంభీర ధ్వని పూరకము ఐన ఢక్కను నినదించాడు. ఆ నాదాన్ని విన్న బ్రహ్మ విష్ణులు, మునులు, ఆగమాలు, వేదాలు, సిద్ధులు, దేవతలు, రాక్షసులు, ప్రమథులు సర్వులు అక్కడకు చేరుకొన్నారు.
మునులారా! అక్కడకు చేరిన వారి సంఖ్యను చెపుతున్నాను వినండి. ముందుగా గణపతులు: వీరందరు మహాత్ములు. సర్వలోక నమస్కృతులు, శంఖకర్ణుడను గణనాధుడు కోటి గణాలతోను, కేకరాక్షుడు పది, వికృతుడు ఎనిమిది, విశాఖుడు అరవై నాలుగు, పారియాత్రకుడు తొమ్మిది, సర్వాంతకుడు ఆరు. శ్రీమాన్ దుందుభుడు ఎనిమిది, గణశ్రేష్టుడైన జాలంకుడు పన్నెండు, సమదుడు ఏడు, వికృతాననుడు ఏడు. కపాలి ఐదు, సందారకుడు ఆరు, కండుకుడు కోటి, కుండకుడు కోటి, విష్టంభుడు ఎనిమిది, చంద్రతాపసుడు ఎనిమిది, మహాకేశుడు వేయి, కుండి, వాహుడు, పర్వతకుడు, కాలుడు, కాలకుడు వీరు ఒక్కొక్కరు పన్నెండు; మహాకాలుడు, అగ్నికుడు సన్నాహుడు, కుముదుడు ఒక్కొక్కరు వంద, అభిముఖుడు, ఆదిత్య మూర్ఖుడు, ధనావహుడు ఒక్కొక్కటి; అమోఘుడు, కోకిలుడు, సుమంత్రకుడు ఒక్కొక్కటి; 
కాకపాదుడు, సంతానకుడు ఒక్కొక్కరు అరవై; మహాబలుడు, మధుపింగుడు, పింగళుడు ఒక్కొక్కరు తొమ్మిది కోట్ల గణాలతో వచ్చిచేరారు.
నీలుడు తొంభై, పూర్ణభద్రుడు కూడా తొంభై, చతుర్వక్రుడు ఏడు, కాష్ఠాగూఢుడు, సుకేశుడు, వృషభుడు ఒక్కొక్కరు అరవైనాలుగు, చైత్రుడు, నకులీశుడు, లోకాంతకుడు, దీప్తాత్మ, దైత్యాంతకుడు, భృంగిదేవుడు, రిటి, అశని, భానుకుడు ఒక్కొక్కరు ఏడు, సనాతనుడు. అరవై నాలుగు, మహాబలుడైన నందీశ్వరుడు వంద కోట్లు..... ఇలా అసంఖ్యాక గణాలు రుద్రుని పిలుపుకు వచ్చిచేరాయి. వీరందరు జటాకిరీట ధారులు, చంద్రశేఖరులు, నీలగ్రీవులు, త్రిలోచనులు, ముమ్మూర్తులా, రుద్ర సారూప్యులు. ఈ విధంగా ఇరువది వందల కోటి కోట్ల గణాలతో సర్వేశ్వరుడైన శివుడు కైలాసానికి బయలుదేరాడు. బ్రహ్మ విష్ణువు లిద్దరు వారి గణాలతో పరమేశ్వరుని వెంట బయలుదేరారు.
కుబేరుడు పరమేశ్వరుని, గణనాధులను, తక్కిన వారిని ఆదరంతో పూజించాడు. శంభుడు కుబేరుని ఆలింగనం చేసికొని ప్రీత మానసుడై మూర్ధాఘ్రాణం చేసి అలకానగర సమీపంలో ఉండి విశ్వకర్మను పిలిచి అనుచర గణాలందరికి తగిన నివాసాలను కైలాస పర్వత ప్రాంతాల యందు నిర్మించమని ఆజ్ఞాపించాడు. శివుని ఆజ్ఞను శీఘ్రమే నిర్వర్తించాడు విశ్వకర్మ.
ఒక సుముహూర్తంలో లోకసనాథుడైన విశ్వనాధుడు కైలాసంలో ప్రవేశించి నూత్న రత్నాలంకృత సువర్ణ సింహాసనారూఢుడై మహాతేజో విరాజమానుడై భస్మాలంకృత దేహుడై ప్రకాశించాడు. ఆ సమయంలో కమలనాథ, కమలోద్భవులాదిగా తక్కిన దేవతాగణం విశ్వనాధుని స్తుతించి అభిషేకించారు. ఆయన వారందరిని ప్రీతితో "ప్రాప్తకాములగుదురు. గాక!" అని దీవించి నిజస్థానాలకు తరలి పొమ్మని అనుమతించి యోగనిష్టుడై, ధ్యానతత్పరుడై ఆత్మరతుడై ఒంటరిగానే కైలాస పర్వతంమీద ఉండి అనేక లీలలను ప్రకటించాడు. ఆ తర్వాత దక్షపుత్రి ఐన సతీదేవిని వివాహమాడి లోకాచార పరాయణుడై క్రీడించాడు.

శ్రీ శివమహా పురాణం రుద్ర సంహితలోని సృష్టిఖండం ముగిసినది.

## కామ ప్రాదుర్భావం
నైమిశారణ్య వాసులైన ఋషులకు శివమహా పురాణాన్ని సూతుడిలా వినిపిస్తున్నాడు: "ఓ మునులారా! ఒకప్పుడు నారదమహర్షి బ్రహ్మగారిని ఎంతో కుతూహలంతో ఇలా అడిగాడు: 'తండ్రీ! శుభావహమైన శంభుని చరిత్రను ఎంత విన్నా తనివి తీరటం లేదు. సతీదేవి యొక్క వృత్తాంతాన్ని సవిస్తరంగా సెలవియ్యండి!' ఈ మాటలకు సంతోషించి, బ్రహ్మగారు నారదునికి విపులంగా చెప్పిన ఆ శివగాథలన్నిటిని మీకు వినిపిస్తున్నాను వినండి!
శివ దేవునికి రెండు రూపాలున్నాయి. ఒక రూపంలో ఆయన నిర్గుణుడు. శక్తి భేదం లేనివాడు. మరొక రూపంలో ఆయన సగుణుడు, ఉమా సహితుడు, శివానుగ్రహం వల్లనే బ్రహ్మ సృష్టికర్త ఐనాడు. దేవతలను, రాక్షసులను, దక్షాది ప్రజాపతులను సృష్టించాడు. మరీచి, అత్రి, పులహుడు, పులస్త్యుడు, అంగిరసుడు, క్రతువు, వసిష్ఠుడు, నారదుడు, దక్షుడు, భృగువు మొదలైన మహాత్ములైన మానస పుత్రులను సృష్టించాడు. చేసిన సృష్టిని పరికించి మనసులో తాను మహోన్నతుడను అనే అహంకారాన్ని పొందాడు.
మానస సృష్టి ఐన తదుపరి ఆయన మనస్సు నుండి చారురూపిణి, వరాంగన, మనోహరి ఐన ఒక స్త్రీ మూర్తి ఉద్భవించింది. ఆమె పేరు సంధ్య. పగలు క్షీణించి ఉంటుంది. సాయంకాలం సుందరంగా ప్రకాశిస్తుంది. అతిలోక సుందరి. అందరిని వ్యామోహితులుగా చేయగల సౌందర్యం ఆమెది. అట్టి సంధ్య యొక్క శోభను చూచి విధాత లేచి నిలబడి మనసులో తన కుమారులైన ప్రజాపతులను, మరీచ్యాది మహర్షులను స్మరిస్తూండగా ఆయన మనస్సు నుండి మహాద్భుతుడు, ఊహాతీత సౌందర్యోపేతుడు సుకుమారుడు ఐన పురుషుడావిర్భవించాడు.. 
మేలిమి బంగారం వంటి మేని ఛాయ. పున్నమ చంద్రుని మించిన ముఖం. ముత్యాల వంటి దంత పంక్తి. తీర్చి దిద్దిన కనుబొమలు, సంపెంగ వంటి ముక్కు తుమ్మెదల్లా విగనిగలాడే కేశపాశం. విశాలమైన వక్షస్థలం. దిగ్గజంలా దృఢమైన శరీరం. సన్నని నడుము. రక్తవర్ణ శోభితమైన హస్త, పాదాలు, శంఖం వంటి కంఠం, చేప కన్నులు. మకర వాహనుడు, మీన కేతనుడు, పంచ పుష్పాయుధుడు, పుష్ప కోదండ మండితుడు, చంచలమైన దృష్టిపాతం కలవాడు. మనోహరుడు, నీలవస్త్ర ధారి, నానావిధ పుష్ప పరిమళ శరీరగంధ మనః ప్రమోద లోక ప్రియుడు, శృంగారరస సేవితుడు, ఛావజుడు.
మునులారా! అట్టి శృంగార పురుషుని చూడగానే అక్కడున్న వారందరి నిర్వికారమైన మనస్సుల లోను ఒకానొక వికారం కలిగింది. వారందరు విస్మయాన్ని, ఉత్కంఠను పొందారు. ధైర్యచ్యుతులయ్యారు. ఆ పురుషుడు స్రష్ట, జగత్ప్రభువు ఐన బ్రహ్మను చూచి తలవంచి నమస్కరించి ఇలా అన్నాడు: "హే! బ్రహ్మన్! నన్నెందుకు సృజించావు? నాకు నా కర్తవ్యాన్ని బోధించండి. నా స్థానాన్ని చెప్పండి? నా భార్య ఎవరు? సృష్టి కర్తవు, జగత్పతివి నీవేకదా!
ఆ మాటలను విన్న విధాత విస్మితుడై క్షణకాలం మౌనాన్ని అవలంబించి, సంధ్యాదేవి మీది కామనను నియంత్రించుకొని, మనసును దిటవు పరచుకొని ఆ సుందరునితో ఇలా అన్నాడు: “ఓ పురుషుడా! నువ్వీ రూపంలో ఉండి ఐదు పుష్పాలను బాణాలుగా చేసికొని, స్త్రీ పురుషులను మోహ విభ్రాంతులను చేస్తూ సృష్టి కార్యాన్ని నిరంతరాయంగా కొనసాగించు. ఇదే నీ కర్తవ్యం. స్థావర, జంగమాత్మకమైన ఈ సృష్టిలో నీకు వశం కాని జీవుడు ఒక్కడూ ఉండడు. త్రిమూర్తుల మైన మేము సైతం నీ వశవర్తులమే! ఇతర ప్రాణుల మాట చెప్పేదేముంది? అందరి మనస్సులలోను గుప్తరూపుడవై ఉండి వారి సుఖానికి కారణభూతుడుగా ఉంటూ సృష్టికార్యాన్ని చెయ్యి. నువ్వు ఆవేశిస్తే చాలు వారికి మదం (మత్తు) కలుగుతుంది. ఆ మత్తులో ధర్మాధర్మ విచక్షణ కోల్పోతారు. దాని వల్ల పుణ్యపాపాలు, తిరిగి దానివల్ల సుఖదుఃఖ రూపమైన స్వర్గ నరకాదులు సంప్రాప్తిస్తాయి. ఈ విధంగా జనన మరణ రూపమైన సంసార చక్రంలో పడి పరిభ్రమిస్తూ ఉంటారు జీవులు.
నీకు నే కర్తవ్యాన్ని ఉపదేశించాను. నా ఈ కుమారులు నీ స్వరూప, స్వభావాలకు అనుగుణమైన నామాలను ఉంచగలరు." ఈ విధంగా పలికి బ్రహ్మ పద్మాసనాసీనుడయ్యాడు.

## కామ శాపానుగ్రహములు
అలా ఆసీనుడై దక్షాది ప్రజాపతుల, మరీచ్యాది మహర్షుల ముఖావలోకనం చేయగానే ఆయన అంతరంగాన్ని గుర్తించిన వారు; ఆ పురుషునకు అనురూపమైన పేర్లను, స్థానాన్ని, భార్యను కల్పించి యుక్తి యుక్తంగా ఇలా పలికారు.
"ఓ మహా పురుషా! నువ్వు పుట్టగానే బ్రహ్మయొక్క మా యొక్క మనస్సులను మథించావు కనుక లోకంలో మన్మథ నామంతో ప్రసిద్ధి కెక్కుతావు. మనస్సు నీ జన్మస్థానం కనుక మనసిజుడవని పిలువ బడతావు. వివిధ రూపాలలో ఉంటావు కనుక 'కాముడు' అని నీకు పేరు. లోకంలో మాదక ద్రవ్యాలెన్ని ఉన్నా నీతో సమమైనది లేదు కనుక నువ్వు మదనుడవు అవుతావు. దర్పం నుండి పుట్టావు కనుక కందర్పుడవు. దేవతలలో నీతో సమమైన వాడు లేడు. నువ్వు సర్వవ్యాపివి. పురుషశ్రేష్ఠుడవు! ప్రథమ ప్రజాపతి ఐన ఈ దక్షుడు నీకు దాస్యం చేసే కామినిని స్వయంగా ఈయగలడు."
వారి మాటలను విన్న మన్మథుడు మనస్సులో ఇలా అనుకొన్నాడు. "బ్రహ్మ నాకు ఆదేశించిన సృష్టికార్యాన్ని ఇప్పుడే, ఇక్కడే ప్రారంభిస్తాను. వీరి పలుకుల లోని యథార్ధాన్ని పరీక్షిస్తాను. నా పరాక్రమానికి ఈ ప్రజాపతులు, ఋషులు సాక్షులు కాగలరు. సంధ్యాదేవి కూడా ఇక్కడే ఉంది. ఈమెయందు వీరిని మోహవిభ్రాంతులను చేస్తాను. హర్షణము, రోచనము, మోహనము, శోషణము, మారణము అనే పేర్లుగల ఈ పుష్పబాణాలను ప్రయోగిస్తాను!"
ఈ విధంగా మనసులో నిశ్చయించుకొని అక్కడున్న వారందరిని లక్ష్యంగా చేసికొని కుడికాలు ముందుకు వంచి, ఎడమకాలు వెనుకకు పెట్టి (ఆలీఢ స్థానం) ధనుస్సును బలంగాలాగి చక్రాకారంగాచేసి బాణప్రయోగం చెయ్యబోయే సరికి దిజ్మండలమంతా నానావిధ పుష్పపరిమళ పరివ్యాప్తమైంది. బాణప్రయోగం చేసేసరికి బ్రహ్మగారితో కలిపి అక్కడున్న వారందరి హృదయాలలోను ఒక విలక్షణమైన వికారభావం పుట్టింది. వారందరు అణచుకోలేని విరహ తాపంతో సంధ్యను తిరిగి తిరిగి చూస్తూనే మన్మథ భావాన్ని పొందారు. ఆ సమయంలో బ్రహ్మగారి శరీరం నుండి నలభై తొమ్మిది పదార్ధాలు పుట్టాయి. సంధ్య కూడా కందర్ప శరపాతానికి లోనై భ్రూకటాక్ష, విక్షేప, హావ, భావ, సంజ్ఞా వరణాది లీలా విలాసాలను అధికంగా ప్రదర్శించింది. ఆ చేష్టలతో అక్కడున్న వారందరి హృదయాలను అల్లకల్లోలం చేస్తున్న సంధ్య లలితతరంగమాలికాడోలికా విన్యాసాలతో నేత్రపర్వంగా ఉన్న మందాకినిలా మనోహరంగా ఉంది. వారందరిలోను సంధ్యను పొందాలనే కోరిక తీవ్రతరం కాజొచ్చింది. బ్రహ్మాద్ధిష్టమైన కర్మను లెస్సగా చెయ్యగలననే విశ్వాసం కందర్పునికి కుదిరింది.
అప్పుడు అక్కడ ఉన్న ధర్మువు పాప చింతనతో ఉన్న తండ్రిని, సోదరులను చూచి ధర్మ రక్షకుడైన శంకరుని స్మరించి ఇలా స్తుతించాడు. "హే దేవదేవ! మహాదేవ! ధర్మ రక్షకా! నీకు నమస్కారం. సృష్టి, స్థితి, లయ కర్తవు నీవే! నీవు గుణాతీతుడవు. ఐనా రజస్సును, సత్త్వమును, తమస్సును స్వీకరించి బ్రహ్మ రూపాన్ని, విష్ణు రూపాన్ని, రుద్ర రూపాన్ని పొంది ఉంటావు. నువ్వు నానా లీలా విశారదుడవు. మహాదేవా! వీరందరు పాప చింతనను కలిగి ఉన్నారు. తరింప శక్యంగాని ఈ పాపం నుండి రక్షించు."
ధర్ముని ధర్మ బుద్ధికి ప్రీత చేతస్కుడైన శంకరుడు వృషభ వాహనారూఢుడై ప్రత్యక్షమై వారందరు సిగ్గు పడేటట్లుగా ఇలా అన్నాడు. "ఆహో బ్రహ్మన్! నీ కుమార్తెయందు నీకు కామభావం ఎలా కలిగింది? వివేకి ఐనవాడు తల్లిని, సోదరిని, సోదరుని భార్యను, కుమార్తెను కామభావంతో చూడరాదు. ఇది వేదమార్గ నిర్ణయం. వేదం నీ ముఖంలో ఉంది. అల్పుడైన ఈ కాముడు దానిని నువ్వు విస్మరించేటట్లు ఎలా చెయ్యగలిగాడు? ఓ చతురానన! వివేకాన్ని మేల్కొలుపు. హృదయ దౌర్బల్యం కలవారి మనస్సుల్లో పుట్టే ఈ క్షుద్రమైన కామం నిన్నెలా రంజింప చెయ్యగలదు? నీ మానసపుత్రులైన దక్షమరీచ్యాదులు ఉన్నత భూమికకు చెందిన యోగులు కదా! వారు సదా ఆదిత్య దర్శనం చేస్తూంటారు. అట్టివారు స్త్రీ వ్యామోహాన్నెలా పొందారు? మూర్ఖుడు, కాలస్వరూపాన్ని తెలియనివాడు, అల్పుడు ఐన ఈ కాముడు పుట్టిన వెంటనే పుష్పబాణాలతో మీలో చిత్త చాంచల్యాన్నెలా కల్గించ గలిగాడు? ఎవని మనస్సును స్త్రీ హరిస్తుందో వాని వివేకానికి నింద యగు గాక. విషయ సుఖాల వైపు మనసు మళ్ళినప్పుడు మనుష్యులందరు వివేకం చేతనే దానిని నియంత్రణ చేసుకోవాలి."
శంకరుడీ విధంగా జ్ఞానబోధ చేసేసరికి బ్రహ్మ సిగ్గుపడ్డాడు. సంధ్యను ఆలింగనం చేసికొనాలనే కామ వాంఛను నిగ్రహించుకొన్నాడు. ఆ సమయంలో శరీరమంతా చెమటతో తడిసి ముద్ద అయింది. ఆ చెమట నీటి నుండి అగ్నిష్వాత్తులనే పితృదేవతలు, ఇంకా ఇతర పితరులు జన్మించారు. వారు పద్మపత్రాక్షులు. కాలాంజన సమాన దేహులు. పుణ్యాత్ములు, సంసార విముఖులు. అగ్నిష్వాత్తుల సంఖ్య అరవై నాలుగు వేలు. బర్హిషదుల సంఖ్య ఎనభై ఆరువేలు.
అప్పుడు దక్షుని శరీరం నుండి స్వేదజలం భూమిమీద పడింది. దానినుండి సమస్త గుణసంపన్న, సర్వావయవ సుందరి, నవకాంచన సుప్రభ ఐన శ్రేష్ఠ వనితారత్నం పుట్టింది. మునులను సైతం మోహింప చేయగల ఆమెకు రతి అని పేరు. ఆమెను చూడగానే క్రతు, వసిష్ఠ, పులస్త్య, అంగిరసులు మాత్రం కామ భావాన్ని పొందారు. మిగతావారు. నిగ్రహించుకొన్నారు. వారి బీజం భూపతనమైంది. దానినుండి కొంతమంది పితృగణాలు ఆవిర్భవించారు. క్రతువు నుండి సోమపులు, పసిష్ఠుని నుండి కాలులు, పులస్త్యుల నుండి ఆజ్యపులు, అంగిరసుని నుండి హవిష్మంతులు పుట్టారు. వీరందరికి మానవులు సమర్పించే హవిర్భాగాలను (కవ్యము) అగ్ని అందజేస్తాడు కనుకనే అగ్ని కవ్యవాట్ ఐనాడు.
మునులారా! తదనంతర గాథను చెపుతున్నాను వినండి. బ్రహ్మ కుమార్తె ఐన సంధ్య శంకర సందర్శన భాగ్యం చేతను, ఆయన వాక్కుల చేతను ధర్మకర్మ పరాయణురాలైంది. శంభుడు కూడా వారందరిని అనుగ్రహించి, ధర్మ సంరక్షణ చేసి, వెంటనే అంతర్ధానమయ్యాడు. శంకర వాక్యాలకు లజ్జను పొందిన పితామహుడు క్రుద్ధుడై ఆజ్యాహుతికి భగ్గున నాల్కలు సాచిన అగ్నిలా లేచి మండిపడి కుసుమాయుధుణ్ణిలా శపించాడు. "ఓ మదనా! కాల వివేకాన్ని కోల్పోయి, యుక్తాయుక్తాలను మరిచి నీవాచరించిన దుష్కర్మకు ఫలంగా పరమేశ్వరుని విషయంలో నువ్వు సాధించలేని కార్యానికి పూనుకొని విఫలుడవై, ఆయన లలాటాగ్నిచే దహింప బడతావు."
పితామహుని నోట రోషభీషణ శాప వాక్కులను విన్న మదనుడు భయకంపితుడై, గర్వాన్ని విడిచి, శరచాపాలను దూరంగా విసిరేసి సశరీరంతో సాక్షాత్కరించి పద్మోద్భవుని పాదపద్మాలపై పడి ఇలా ప్రార్ధించాడు. "ఓ పితామహా! ఇంత అతి దారుణంగా నన్నెందుకు శపించారు? మీరాచరించే కృత్యాలన్ని దోష రహితంగాను, న్యాయ మార్గానుసారంగాను ఉంటాయి గదా! విధి రూపంలో మీరాదేశించిన విధినే నే నెరవేర్చాను. త్రిమూర్తులు సైతం నీకు వశులౌతారు అని మీరిచ్చిన వాగ్దానాన్ని పరీక్షించాను. ఇందులో నా అపరాధమేముంది? నిరపరాధినైన నన్ను ఇంత దారుణంగా శపించ వచ్చా?"
జగత్పతి ఐన బ్రహ్మ మన్మథుని ధార్మిక వచనాలనువిని తన్నుతాను నిగ్రహించుకొని శాప ప్రతిక్రియా రూపమైన వాక్కులతో అతన్నిలా అనుగ్రహించాడు. "వత్సా! ఈ సంధ్య నా తనూజ. నీ కుసుమశరాలకు నన్ను లక్ష్యం చేసి ఈమె యందు నాకు కామ వికారాన్ని కల్గించావు. ఆ కారణంగా శాపగ్రస్తుడవయ్యావు. ఇప్పుడు శాంతుడనయ్యాను. ఓ పంచబాణా! నువ్వు భయాన్ని విడిచిపెట్టు! నీకు అభ్యుదయాలు కలుగుతాయి. ఫాలలోచనుని కంటి మంటలచే భస్మీభూతుడవైన నువ్వు శీఘ్రంగా శరీరాన్ని పొందగలవు. హరుడు తనఇచ్ఛచే దార పరిగ్రహం చేస్తాడు. ఆయనే నీకు శరీరానుగ్రహం చేస్తాడు.
తదనంతరం పితామహుడు, ప్రజాపతులు, మునులు, మదనుడు వారివారి నిజ స్థానాలను చేరుకొన్నారు.

## కామ వివాహం
బ్రహ్మర్షులారా! తరువాత గాథను వినండి. అపుడు దక్షప్రజాపతి విధాత గత వచనాలను స్మరించి మన్మథునితో ఇలా అన్నాడు: "ఓ కుసుమ శరా! మహా లావణ్య తేజోరాశి ఐన ఈ సుందరి నా దేహం నుండి పుట్టింది. ఈమెకు రతి అని నామకరణం చేశాను. రూపంలోనే కాదు సద్గుణాలలో కూడ ఈమెకు. సాటి ఎవరూ ఉండబోరు. ఈమెను భార్యగా స్వీకరించు. ఈమె నీకు సహధర్మచారిణిగా ఉంటుంది. నీకన్నివిధాలా తగినది. నీకు సర్వదా వశవర్తినిగా ఉండి ధర్మాన్ని పాలిస్తుంది."
ప్రజాపతులలో పెద్దైన దక్షుని ఆజ్ఞానుసారంగా మన్మథుడు రతీదేవిని పాణిగ్రహణం చేసికొని కృతార్థుడయ్యాడు. రతి రంజితుడైన మన్మథుడు కంఠాశ్లేష ప్రణయిని ఐన రతీ విరహాన్ని క్షణకాలమైనా ఓర్వలేక తన పుష్ప బాణాలచే తానే పీడితుడయ్యాడు. ఆమె. సాన్నిధ్యంలో కుసుమశరుడు నిత్యోత్సవ శ్రీలను పొందాడు. ఆమె కనుబొమలను పరికించి 'ప్రజాపతి నా కోదండాన్ని లాక్కొని ఈమె కనుబొమలుగా మలచినాడా ఏమి?' అని సందేహాస్పదుడయ్యాడు. చంచలమైన ఆమె చూపులను చూచి తన బాణప్రయోగం మీది శ్రద్ధను కోల్పోయాడు. సహజ సురభిళ బంధురమైన ఆమె శ్వాసను ఆఘ్రాణించి మలయానిలం మీది శ్రద్ధను విడిచిపెట్టాడు. పూర్ణేందు సదృశమైన ఆమె ముఖంలో సులక్షితమైన కనురెప్పలను చూచి మచ్చగల చంద్రునికి ఆమె ముఖానికి గల భేదాన్ని నిర్ణయం చెయ్యలేక పోయాడు.
పన్నెండు ఆభరణాలతో, పదహారు అలంకారాలతో సర్వలోక మోహిని, దశదిశా ప్రకాశిని ఐన రతిని మన్మథుడు; మహాదేవుడు గంగను స్వీకరించినట్లు స్వీకరించి అపరిమిత ఆనందాన్ననుభవిస్తున్నాడు. మెరుపుతో కూడిన మేఘంలా ఉన్నారు రతీ మన్మథులు, తన కుమార్తె సౌభాగ్యాన్ని చూచి దక్షుడు ప్రీతుడయ్యాడు. యోగి తన హృదయంలో ఆత్మ విద్యను ధరించినట్లుగా మన్మథుడు రతిని తన హృదయంలో పదిలంగా నిలుపుకొన్నాడు. ఇలా మహామోహంలో ఓలలాడి పోతున్న మదనుడు బ్రహ్మ గారిచ్చిన దారుణ శాపాన్ని మరచి మామగారైన దక్షునికి గాని, అతి ప్రియమైన రతికి గాని చెప్పనే లేదు."

## సంధ్య యొక్క చరిత్ర
మహర్షులతో సూతుడిలా అంటున్నాడు. "ఓ మునులారా! అద్భుతావహము, అత్యంత పవిత్రము ఐన శివ మహాపురాణ గాథను వినండి. నారదుడు ప్రశ్నించగా బ్రహ్మగారు సమాధాన పూర్వకంగా చెప్పిన సంధ్యా చరిత్రను మీకు చెపుతున్నాను. ఈ చరిత్ర చాలా పవిత్రమైనది. శుభావహమైనది. శ్రవణ మాత్రం చేతనే సకల కిల్బిషాలను తొలగించగల పరిశుద్ధమైనది. దీనిని విన్న స్త్రీలు సాధ్వీమణులవుతారు. సంతతాభ్యుదయాన్ని పొందుతారు.
బ్రహ్మమానస పుత్రికగా జన్మించిన మహా సౌందర్యరాశియైన సంధ్యను చూడగానే మన్మథ ప్రభావంచే తండ్రియైన పితామహునకు, ప్రజాపతులకు, ఋషులకు ఇంకా అక్కడున్న వారందరికి కూడా మనస్సు చలించింది. సంధ్య కూడా కామ పీడితురాలైంది. ధర్ముని ప్రార్థనను మన్నించి శంకరుడు ప్రత్యక్షమై పల్కిన పల్కులకు అక్కడున్న వారందరు లజ్జను పొందారు. సంధ్య కూడా దుఃఖిస్తూ అక్కడ నుండి వెళ్ళి ధ్యానమగ్నురాలై ఇలా విమర్శ చేసికొంది.
"నేను యువతిగా జన్మించిన మరు క్షణంలో నా తండ్రి దోష దృక్కులతో నన్ను వీక్షించాడు. మనసులో కామ భావనను పొందాడు. నా మనస్సు కూడా పాప పంకిలమైంది. ఇదంతా మన్మథ ప్రభావం! దానికి తగిన శిక్షను అందరి ఎదుట మదనుడు పొందేడు. తండ్రి, సోదరుల విషయంలో కామభావాన్ని పొందిన నాకంటె పాపాత్మురాలు ఉండబోదు. పాప పంకిలమైన ఈ దేహంతో నాకు ప్రయోజనం లేదు. ఉగ్రతపస్సు చేసి పాపవినిర్ముక్తురాలనై ఆపై ఈ దేహాన్ని వేదమార్గానుసారంగా అగ్నిలో ఆహుతి చేస్తాను. ఈ దేహం ఇక ఎంత మాత్రము ధర్మసాధనం కాజాలదు. ఈ విధంగా భూమిమీద ఒక మర్యాదను స్థాపిస్తాను. అదేమిటంటే 'ఇక ఈ పైన మానవులు పుట్టుక తోడనే కామ వికారాన్ని పొందకుందురు గాక! దేన్ని సాధించాలన్నా తపస్సుకు మించిన సాధనం లేదు గదా!" ఈ విధంగా చింతించి సంధ్య చంద్రభాగా నదీతీరాన గల శ్రేష్ఠమైన చంద్రభాగా పర్వతానికి వెళ్ళింది. దాన్నెరిగిన బ్రహ్మ నియతాత్ముడు, సర్వజ్ఞుడు, జ్ఞానయోగి, వేదవేదాంగ పారంగతుడు ఐన వసిష్ఠుని పిల్చి ఇలా అన్నాడు: "పుత్రా! వసిష్ఠా! అభిమానవతి ఐన సంధ్య పాప ప్రక్షాళన నిమిత్తం తపస్సు చేయగోరి చంద్రభాగా నదీతీరానికి వెళ్ళింది. ఆమెకు యథావిధిగా దీక్షను ఇయ్యి, తపస్సు గురించి ఆమెకేమీ తెలియదు. నువ్వు ఉపదేశించు. ఆమెకు హితాన్ని కలిగించు. నువ్వు రూపాన్ని మార్చుకో! ఈ రూపంలోనే వెడితే తిరిగి ఏదైనా వికార భావాన్ని పొందవచ్చు."
పితృవాక్య పరిపాలనానువర్తియైన వసిష్ఠుడు 'సరే' అని అన్ని విధాలా మానస సరోవరాన్ని పోలి ఉన్న చంద్రభాగా నదీ తీరానికి వెళ్ళి అక్కడ బృహల్లోహితమనే సరస్సు
చెంత సంధ్యను చూచాడు. వికసించిన కమలాలతో నిండి ఉన్న ఆ సరస్సు ప్రదోష కాలంలో ఉదయించే చంద్రునితోను, నక్షత్రాలతోను శోభిస్తూన్న ఆకాశంలా ఉంది. ఆమెను చూచి ఇలా ప్రశ్నించాడు: "ఓ మంగళ స్వరూపురాలా! ఈ నిర్జనమైన కొండపైకి ఎందుకొచ్చావు? నీ వెవరి కుమార్తెవు? నువ్వేం చెయ్యదల్చుకొన్నావు? రహస్యం కాకపోతే చెప్పు! నీ ముఖం దిగులుగా ఉంది. కారణమేమిటి?
అప్పుడు సంధ్య మూర్తీభవించిన బ్రహ్మచర్యమా అన్నట్లు జటాధారియై అగ్నిలా ప్రకాశిస్తున్న తపోనిష్టుడైన వసిష్ఠునకు ఆదరంతో ప్రణామం చేసి ఇలా అంది: "ఓ పూజ్యుడా! నేనే ప్రయోజనాన్ని కోరి ఈ తపోవనానికి వచ్చానో మీ దర్శన భాగ్యం చేత అది నెరవేరినట్లే భావిస్తున్నాను." పిమ్మట తన వృత్తాంతాన్ని చెప్పి తపస్స్వరూపాన్ని వివరించమని కోరింది. బ్రహ్మవేత్త ఐన వసిష్ఠుడు ఆమె దీక్షకు మనసులో సంతోషించి శంకరుని స్మరించి ఇలా ఉపదేశించాడు. "హే భద్రా! ఎవరు తేజోమూర్తులలోకెల్లా గొప్ప తేజోమూర్తియో, ఎవరు తపోధనుడో, పూజ్యుడో అట్టి శంకరుణ్ణి మనస్సులో ధ్యాన మూర్తిగా నిలుపుకో! చతుర్విధ పురుషార్ధాలకు ఏకైక ప్రథమ కారణము, జగత్తుకు ఆది ఐన శంభుణ్ణి సేవించు. 'ఓం నమఃశ్శంకరాయ ఓం' అను ఆద్యంతముల యందు 'ఓం' కారంగల మంత్రాన్ని జపించు. మౌనంగా స్నానం చేసి, మౌనంగా శివుణ్ణి పూజించు! నీకు తపస్సు ఫలిస్తుంది. శీఘ్రంగా శంకరుడు ప్రసన్నుడై ఇష్టార్థాలనిస్తాడు." ఇలా చెప్పి అంతర్ధానమయ్యాడు వసిష్ఠుడు.

## సంధ్య తపస్సు: 
మునులారా! వసిష్ఠ వచనానుసారంగా సంధ్య యోగ్యమైన వస్త్రధారణ చేసి సరోవరతీరంలో తపశ్చర్యకు పూనుకొంది. చిత్తాన్ని అన్యధాయత్తం కానీకుండ ఏకాగ్రమైన మనస్సుతో ఆమె తపస్సు చేస్తూండగా ఒక మహాయుగ కాలం గడిచి పోయింది. ఆమె ఉగ్రతపస్సుకు ప్రసన్నుడైన పరమేశ్వరుడు ఆమె ఏ రూపాన్ని ధ్యానం చేసిందో ఆ రూపంతోనే అంతటా ప్రత్యక్షమయ్యాడు. ప్రసన్నవదనుడు, శాంతుడు ఐన శంకరుని చూచి సంతత ధారాపాతంగా కన్నుల ఆశ్రుధార లొలుక కించిదాశ్చర్యాన్ని, వెరపును పొంది సంధ్య నేనేం మాట్లాడాలి? ఎలా స్తుతించాలి? అని చింతిల్లి కళ్ళు మూసుకొంది.
ఆమె హృదయంలో వెంటనే హరుడు ప్రవేశించి ఆమెకు దివ్యజ్ఞానాన్ని, దివ్య వాక్కును, దివ్య నేత్రాలను అనుగ్రహించగా ఆమె ఇలా వేద సమంచిత వాక్కులతో స్తుతించింది. మునులారా! ఆనాడు సంధ్య చేసిన ఈ స్తుతి మహా మహిమోపేత మైనది. పవిత్రమైనది, శుభకరమైనది సుమా!

## సంధ్యా స్తుతి
శ్లోకం (శ్లో||)
నిరాకారం జ్ఞానగమ్యం పరం యన్నైవ స్థూలం నాపి సూక్ష్మం నచోచ్చమ్ | 
అంతశ్చింత్యం యోగిభిస్తస్య రూపం తస్మైతుభ్యం లోకకర్తే నమోస్తు ॥ 
సర్వం శాంతం నిర్మలం నిర్వికారం జ్ఞానగమ్యం స్వప్రకాశే.. వికారమ్ । 
ఖాద్వ ప్రఖ్యం ధ్వాంతమార్గా త్పరస్తా ద్రూపం యస్య త్వాం నమామి ప్రసన్నమ్ ॥ 
ఏకం శుద్ధం దీప్యమానం తథా జం చిదానందం సహజం చావికారి | 
నిత్యానందం సత్యభూతి ప్రసన్నం యస్య శ్రీదం రూపమస్మై నమస్తే ॥
గగనం భూర్దిశశ్చైవ సలిలం జ్యోతిరేవచ | పునః కాలశ్చ రూపాణి యస్య తుభ్యం నమోస్తుతే ॥
తాత్పర్యం (తా||) 
ఈశ్వరా! నువ్వు నిరాకారుడవు! సర్వాతీతమైన నీ తత్త్వం జ్ఞాన గమ్యం. స్థూల, సూక్ష్మ, ఉన్నత స్థితులకు మించి ఉంటుంది నీ రూపం. సదా యోగుల హృదయంలో భాసించే లోకకర్తవైన నీకు నమస్కారం, సర్వ వ్యాపకము, శాంతము, నిర్మలము, నిర్వికారము, జ్ఞాన గమ్యము, స్వప్రకాశము నందు ఏ వికారములు లేనిది, సంసారమనే తమో మార్గానికి అతీతంగా చిదాకాశంలో యోగులకు ప్రసిద్ధమైనది అగు రూపంగల నీకు నమస్కారం. అద్వయము, శుద్ధము, స్వయం జ్యోతి రూపము, అజాతము, చిదానందము, ఆనంద ఘనము, వికార రహితము, స్వరూప భూతము, శాశ్వతానంద రూపము, సత్యమనే సంపదచే ప్రసన్నమై సంపదల నిచ్చునది అగు రూపంగల నీకు నమస్కారం. ఆకాశము, భూమి, దిక్కులు, నీరు, అగ్ని, కాలము ఇవి నీ రూపాలే! అట్టి నీకు నమస్కారం.

శ్లోకం (శ్లో||)
విద్యాకారో ద్భావనీయం ప్రభిన్నం సత్త్వచ్ఛందం ధ్యేయమాత్మ స్వరూపం | 
సారం పాఠం పావనానాం పవిత్రం తస్మై రూపం యస్య చైవం నమస్తే ॥ 
యత్త్వాకారం శుద్ధరూపం మనోజ్ఞం రత్నాకల్పం స్వచ్ఛ కర్పూర గౌరమ్ । 
ఇష్టాభీతే శూలముండే దధానం హసైర్నమో యోగయుక్తాయ తుభ్యమ్ ॥ 
ప్రధాన పురుషౌ యస్య కాయత్వేన వినిర్గతౌ । 
తస్మా దవ్యక్త రూపాయ శంకరాయ నమో నమః ॥ 
యో బ్రహ్మా కురుతే సృష్టిం యో విష్ణుః కురుతే స్థితిమ్ |
సంహరిష్యతి యో రుద్ర స్తస్మై తుభ్యం నమో నమః ॥ 
త్వం పరః పరమాత్మాచ త్వం విద్యా వివిధా హరః । 
సద్రహ్మ చ పరం బ్రహ్మ విచారణ పరాయణః ॥
తాత్పర్యం (తా||)
మిథ్యాజగత్తు కంటె భిన్నమైనది. సత్త్వగుణ ప్రధానమైనది. ప్రత్యగాత్మ కంటె అభిన్నమైనది ఐన నీ రూపం జ్ఞానం చేత మాత్రమే తెలియబడుతుంది. భక్తులచే ధ్యానింపబడునది, సారభూతమైనది, అలౌకికమైనది, పావనమైన తీర్థాలను సైతం పావనము చేయునది అగు రూపంగల నీకు నమస్కారం. నీ రూపం శుద్ధమైనది, మనోహరమైనది, రత్నములచే అలంకరింపబడినది, స్వచ్ఛమైన కర్పూరంవలె తెల్లనైనది. చేతులతో అభయ వరద ముద్రలను, శూలాన్ని, కపాలాన్ని ధరించిన యోగీశ్వరుడవగు నీకు నమస్కారం. ఎవని శరీరం నుండి ప్రధానము, పురుషుడు ఉద్భవించాయో అట్టి ఇంద్రియాతీతమైన రూపంగల శంకరునకు అనేక నమస్కారాలు. బ్రహ్మ రూపంలో సృష్టిని, విష్ణు రూపంలో స్థితిని, రుద్రుని రూపంలో సంహారాన్ని చేసే నీకు అనేక నమస్కారాలు. నీవు సర్వ శ్రేష్ఠుడవు.. పరమాత్మవు. వివిధ విద్యలు నీ స్వరూపమే! నీవు హరుడవు! జ్ఞానం చేత మాత్రమే లభ్యమయ్యే సదనుడవు, పర బ్రహ్మవు నీవే!

శ్లోకం (శ్లో||)
నమో నమః కారణ కారణాయ దివ్యామృత జ్ఞాన విభూతి దాయ । 
సమస్త లోకాంతర భూతిదాయ ప్రకాశ రూపాయ పరాత్పరాయ ॥ 
యస్యా...పరం నో జగదుచ్యతే పదాత్ క్షితిర్దిశ స్సూర్య ఇందుర్మనోజః । 
బహిర్ముఖా నాభితశ్చాంతరిక్షం తస్మై తుభ్యం శంభవే మే నమోస్తు ॥ 
యస్య నాదిర్న మధ్యం చ నాంతమస్తి జగద్యతః | 
కథం స్తోష్యామి తందేవం వాజ్మనో ... గోచరం హరమ్ ॥
తాత్పర్యం (తా||): 
సర్వ కారణ కారణుడు, దివ్యమైన అమృతం వంటి జ్ఞాన సంపద నిచ్చేవాడు, ఇతర పుణ్య లోకాలలో కూడా సంపదనిచ్చే వాడు, ప్రకాశ స్వరూపుడు, పరాత్పరుడు ఆగు నీకు నమస్కారం. పంచ భూతాలు, దిక్కులు, సూర్యచంద్రులు, మన్మథుడు ఇత్యాది జగత్తు శివుని కంటె భిన్నం కాదని శాస్త్రాలు చెపుతున్నాయి. అంతర్ముఖులే గాక బహిర్ముఖులు కూడా నీ స్వరూపమే. నీ నాభి నుండే అంతరిక్షం ఏర్పడింది. హే శంకరా! అట్టి నీకు నమస్కారం. ఎవనికి ఆది మధ్యాంతములు లేవో, ఎవని నుండి ఈ సృష్టి అంతా వ్యక్తమైందో అట్టి నీకు నమస్కారం. వాక్కుకు, మనస్సుకు గోచరం కాని ఆ దేవదేవుడవైన శంకరా నేను నిన్నెలా స్తుతించగలను?

శ్లోకం (శ్లో||)
యస్య బ్రహ్మాదయోదేవా మునయశ్చ తపోధనాః ।
న విప్రణ్వంతి రూపాణి వర్ణనీయాః కథాం స మే ॥ 
స్త్రియా మయా తే కింజ్ఞేయా నిర్గుణస్య గుణాః ప్రభో । 
నైవ జానంతి యద్రూపం సేంద్రా అపి సురాసురాః ॥ 
నమస్తుభ్యం మహేశాన నమస్తుభ్యం తపోమయ | 
ప్రసీద శంభోదేవేశ భూయో భూయో నమో స్తుతే ॥
తాత్పర్యం (తా||): 
ఎవని రూపాలను బ్రహ్మాది దేవతలు, తపోనిష్ఠులైన బ్రహ్మర్షులు కూడ వర్ణించ లేరో, అట్టి రూపాలను నేనెలా వర్ణించగలను? హే ప్రభూ! ఎవని రూపాన్ని ఇంద్రాది దేవతలు, రాక్షసులు కూడా తెలియలేరో అట్టి నిర్గుణవైన నిన్ను స్త్రీనైన నేనెట్లా తెలియ గలను? ఓ మహేశ్వరా! నీకు నమస్కారం! ఓ తపోమయా! నీకు నమస్కారం! నాపై దయ చూపు! హే దేవదేవా! నీకు అనంత కోటి నమస్కారాలు!
అర్థ గాంభీర్యం గల వాక్కులతో సంధ్య చేసిన ఈ స్తుతిని విని శంకరుడు పరమానంద భరితుడయ్యాడు. జడలు కట్టిన కేశపాశంతో, నార చీరను, లేడి చర్మాన్ని ధరించి మంచు దెబ్బకు వాడిపోయిన పద్మంవంటి ముఖంతో మూర్తీభవించిన తపస్వినిలా ఉన్న ఆమెను వీక్షించి అపార కృపారసం వెల్లి విరియ శంకరుడిలా అన్నాడు.
"హే భద్రే! నీ తపస్సుచేత, స్తోత్రంచేత కూడ నే సంప్రీతుడనయ్యాను. ఓ శుభకరమైన బుద్ధి కలదానా! వరాన్ని కోరుకో! నీ మనసులో ఉన్న కార్యసిద్ధిని కలిగిస్తాను. నీకు మంగళమగు గాక!"
శంకరుని పల్కులకు పరమానంద భరితురాలైన సంధ్య, పారవశ్యంతో అనేక ప్రణామాల నాచరించి ఇలా అంది. “ఓ మహాదేవా! నేను నీ వరానుగ్రహానికి యోగ్యురాలనైతే, నా పాపం నుండి పరిశుద్ధురాలనైతే, ఈ జగత్తులో సమస్త ప్రాణులు పుట్టుక తోడనే కామం గలవిగా పుట్టకుండు గాక! ఈ వృత్తాంతం లోక ప్రసిద్దిని పొంది నేను అపకీర్తిని పొందకుందును గాక! ఇది నా మొదటి వరం. ఏ వ్యక్తిపైన కామంతో కూడిన నా చూపు పడకుండు గాక! హే నాథా! నన్ను సతిగా పాణిగ్రహణం చేయబోయే పురుషుడు సుహృదుడై నాకు మంచి స్నేహితుడై ఉండు గాక! నన్ను కామంతో చూచే వ్యక్తి యొక్క పురుషత్వం నశించి వాడు నపుంసకుడగుగాక! ఇది నా రెండవ వరం.
పరిశుద్ధాంతః కరణంతో, లోక హితాన్ని కోరి సంధ్యాదేవి ప్రార్థించిన రెండు వరాలను అనుగ్రహించి శివుడిలా అన్నాడు. “ఓ పతివ్రతా శిరోమణీ! మంగళాంగీ! విను, తపస్సుచే పరిశుద్ధురాలవయ్యావు. నీ పాపం భస్మీభూతమైంది. నీ మీది కోపాన్ని విడిచి పెట్టేశాను. ఈ పైన మానవులు శైశవం, కౌమారం, యౌవనం, వార్ధక్యం అనే నాలుగు దశలను క్రమంగా పొందుతారు. కౌమారావస్థ అంతంలోను యౌవన ప్రాదుర్భావం లోను మాత్రమే కామ భావనను కలిగి ఉంటారు. ఈ పైన ప్రాణులు పుట్టుక తోడనే కామ వాంఛకలవారు గాకుందురు గాక! శుభాంగీ! మూడు లోకాల్లోను ఇతర స్త్రీల కెవ్వరికి లేని పాతివ్రత్య భావాన్ని పొందగలవు. నీ భర్త తప్ప ఇతరులు నిన్ను కామనతో చూస్తే అట్టి వాడు నీవు కోరినట్లే నపుంసకుడు, దుర్బలుడు అవుతాడు. మహాత్ముడు, తపశ్శాలి, రూపవంతుడు ఐన సత్పురుషుడు నీకు పతి కాగలడు. అతనితో కూడి మీరిద్దరూ అన్యోన్యంగా సప్త కల్పాంతాల వరకు జీవిస్తారు.
ఓ పరిశుద్దురాలా! నువ్వు తపస్సు ప్రారంభించి ఇప్పటికి ఒక మహాయుగ కాలం గడిచింది. కృతయుగం అంతరించి త్రేతాయుగం నడుస్తోంది. నీ పూర్వ జన్మలో ఈ శరీరాన్ని అగ్నికి ఆహుతి చేస్తానని ప్రతిజ్ఞ చేశావు. అది నెరవేరే ఉపాయం చెపుతున్నాను విను. ఇప్పుడు నడుస్తున్న త్రేతాయుగంలోని మొదటి పాదంలో దక్ష ప్రజాపతికి అనేక మంది కన్యలు కలిగారు. వారు మితభాషిణులు, శీలసంపన్నలు. వారందరికి దక్షుడు యథోచితంగా వివాహం చేశాడు. అందులో ఇరవైఏడు మందిని చంద్రునికిచ్చి కళ్యాణం జరిపించాడు. చంద్రుడు ఇతర భార్యలను పరిత్యజించి రోహిణి యందు ప్రీతి మానసుడయ్యాడు. ఆ కారణంగా దక్షుడు కోపించి చంద్రుని శపించగా దేవతలందరు నీవున్న చోటుకు వచ్చారు. కాని నా యందు లగ్నమైన మనస్సుగల నువ్వు వారిని గమనించలేదు.
బ్రహ్మగారు కూడా వచ్చి ఆకాశంవైపు చూచి చంద్రుడు పూర్వరూపాన్ని ఎలా పొందుతాడా అని చింతించి చంద్రశాప విముక్తికై ఈ చంద్రభాగా నదిని సృష్టించాడు. అదే సమయంలో మహా తపస్సంపన్నుడైన మేథాతిథి కూడా వచ్చాడు. ఆయన పన్నెండు సంవత్సరాలు అతి విస్తృతమైన జ్యోతిష్టోమమనే శ్రాత యజ్ఞాన్ని ప్రారంభించాడు. అదిప్పుడు కొనసాగుతోంది. ఆ శ్రాతాగ్ని మహా ప్రకాశమానంగా వెలుగుతోంది. నువ్వు వెంటనే అక్కడికి వెళ్ళు. పవిత్రురాలవైన నువ్వు నీ దేహాన్ని ఈ ప్రజ్వలితాగ్నిలో విడిచిపెట్టు. నా అనుగ్రహంచే నీవు అన్యులకు గోచరించవు." ఈ విధంగా శంకరుడు ఆమెకు హితోపదేశం చేసి అంతర్ధానమయ్యాడు.

## అరుంధతీ వృత్తాంతం
శంకర వచనానుసారంగా సంధ్య మేథాతిథి యజ్ఞశాలకు వెళ్ళి తనకు గతంలో తపశ్చర్యా విధానాన్ని బ్రహ్మచారి రూపంలో వచ్చి ఉపదేశించిన బ్రహ్మమానస పుత్రుడైన వసిష్ఠ మహర్షిని మనసులో భర్తగా స్వీకరించి, ఈశ్వర వర ప్రభావంచే అన్యులకు దృష్టి గోచరం కాకుండా అమ్మహాయజ్ఞ ప్రజ్వలితాగ్ని యందు ఆనందంతో ప్రవేశించి పురోడాశ రూపంలో తక్షణం దగ్ధమైంది. వెంటనే పురోడాశ గంధం సర్వత్రా వ్యాపించినా ఆ గంధహేతువు ఎవ్వరికి తెలియలేదు.
శివుని ఆజ్ఞచే అగ్ని ఆమె శరీరాన్ని దహించి, శుద్ధమైన సూక్ష్మ శరీరాన్ని సూర్యమండల మందు ప్రవేశపెట్టాడు. సూర్యుడామె శరీరాన్ని రెండుగా విభజించి పితరులకు, దేవతలకు ప్రీతిని కలిగించే నిమిత్తం తన రథమందు శాశ్వతంగా స్థాపించాడు. మునులారా ఆ సంధ్యాదేవి యొక్క ఊర్ధ్వ భాగం రాత్రిందివాల మధ్య ప్రాతస్సంధ్య ఐంది. ఈ ఉదయ సంధ్య దేవతా ప్రీతికరం. మిగిలిన భాగం దివారాత్రాల మధ్య సాయం సంధ్య ఐంది. ఇది పితరులకు ప్రీతిని కలిగిస్తుంది.
అప్పుడు దయాళువైన శంకరుడు సంధ్యయొక్క ప్రాణాలను మనస్సుతో కలిపి సూక్ష్మ శరీర నిర్మాణం చేసి, ఆ సూక్ష్మ శరీరంతో ఒక అందమైన బాలికను యజ్ఞవేదిక నుండి సృష్టించాడు. యజ్ఞం పరిసమాప్తం కాగానే యజ్ఞవేదికా మధ్యమందు తప్తకాంచన ప్రభలతో దేదీప్యమానంగా వెలిగి పోతున్న బాలికను మేథాతిథి మునుల ఆమోదంతో మహదానంతో కుమార్తెగా స్వీకరించి స్నానం చేయించి తన ఒడిలో కూర్చుండ పెట్టుకొని లాలించాడు. ఆమె ఏ కారణం చేత కూడా ధర్మానికి అడ్డుపడదు. ఆ కారణంగా ఆమెకు 'అరుంధతి' అని అన్వర్థ నామాన్ని ఉంచారు మహర్షి
ఆ బాలిక చంద్రభాగా నదీతీరమందు తాపసారణ్యం అనే పేరుగల మేథాతిథి ఆశ్రమంలో పెరిగి ఆ ప్రాంతాన్నంతటిని పవిత్రీకృతం చేసింది. త్రిమూర్తులతో కూడి దేవతలందరు ఆ బాలికను బ్రహ్మ మానస పుత్రుడైన వసిష్ఠునకిచ్చి వివాహం జరిపించారు. ఆ సమయంలో సుఖవర్ధనమైన గొప్ప ఉత్సవం జరిగింది. ఆ ఉత్సవ వేళ బ్రహ్మ, విష్ణు, మహేశ్వరుల కరకంజాతాల నుండి జారిపడిన నీటి నుండి పరమ పావనములైన శిప్ర మొదలగు ఏడు నదులు పుట్టాయి. అరుంధతీ వసిష్ఠులకు శక్తి మొదలగు కుమారులు
కలిగారు." పరమ పవిత్రమైన ఈ గాథను విన్నా, చదివినా వారికి ఇష్టకామ్యార్ధ సిద్ధి కలుగుతుందని శంకరుడు వరమిచ్చాడు.

## వసంతుని ఆవిర్భావం
సూతుడు మునులతో ఇలా అంటున్నాడు: “ఓ మహర్షులారా! నారదుడు ప్రశ్నింపగా బ్రహ్మగారు చెప్పిన తరువాత కథను మీకు చెపుతున్నాను వినండి. తన కూతురైన సంధ్య విషయంలో తానే వ్యామోహాన్ని పొందిన పితామహుని ఎదుట ప్రత్యక్షమై హితోపదేశం చేసి అంతర్ధానమైన శంకరుని యందు ఈర్ష్యను పొందేడు బ్రహ్మగారు. ఏ ఉపాయం చేతనైనా సరే శంభుని కాంతా వ్యామోహ పీడితునిగా చేస్తే తప్ప తనకీ అవమాన భారం తొలగదని సంకల్పించి తన కుమారులైన దక్షమరీచ్యాదులను పిలిచి ఇలా అన్నాడు.
"కుమారులారా! విషదగ్ధమైన శరాఘాతంలా శంకరుని పల్కులు నన్ను బాధిస్తున్నాయి. కేవలం కాంతయందు మనసులో అభిలాషను మాత్రమే పొందాను. దానికే శంభుడు నన్ను గర్హించాడు. నన్నే కాదు మిమ్ములను కూడా ధిక్కరించాడు. ఈ అవమాన భారం నన్ను దహిస్తోంది. మీరే ఉపాయం చేతనైనా సరే శంకరుని సంసారపాశ బద్ధుణ్ణి చెయ్యండి. నిరంతర యోగమార్గావలంబియైన శంకరుని మనస్సును చలింప చెయ్యడం దుష్కరం. ఐనా చేసి తీరాలి. ఈ కార్యంలో లోకహితం కూడా ఉంది."
తన కుమారులనిలా ప్రోత్సహించి రతీసహితుడై నిలబడి ఉన్న మన్మథుని చూచి "హే కుమారా! నువ్వు నా పుత్రులలో శ్రేష్ఠుడవు! సర్వదా సుఖదాయకుడవు! సహధర్మ చారిణి ఐన రతితో కూడి ప్రకాశమానంగా ఉన్నావు. మీ జంట పద్మాలతో నిండిన సరోవరంవలె, మెరుపుతో కూడిన మేఘం వలె, చంద్రునితో ప్రకాశిస్తూన్న రాత్రివలె, లక్ష్మీ శోభితుడైన హరివలె మహా శోభాయమానంగా, నయనానంద కరంగా ఉంది. మీ దాంపత్యం శ్లాఘనీయం. నీవలెనే శివుణ్ణి కూడా ఇంటివాణ్ణి చెయ్యి. నామాట విను. పిత్రువాక్య పరిపాలన పుత్రులకు కర్తవ్యం గదా! ఇది వేద మార్గం. ఇందులో జగద్దితం కూడా ఉంది. ఈ కార్యం నీ వల్ల మాత్రమే నెరవేరుతుంది. తప్పదు! చెయ్యాలి!" అని విధాత నియంత్రించగా మదనుడిలా అన్నాడు.
"తండ్రీ! నీ ఆజ్ఞను తప్పక నెరవేరుస్తాను. కాని నా మహాస్త్రం స్త్రీ. శంకరుని మోహింప చేయగల అట్టిస్త్రీని సృష్టించు. ముందు శంకరుని ఆపై ఆమెను మోహింప
చేస్తాను." మన్మథుని మాటల్లోని సత్యాన్ని గుర్తించిన విధాత "శివుణ్ణి మోహింప చేయగల స్త్రీ ఎవరా?" అని చింతను చేస్తూ ఒక దీర్ఘ నిశ్వాసను విడిచి పెట్టాడు. దాని నుండి వసంతుడు పుట్టాడు. అతడు పుష్పమాలా విభూషితుడు. శోణ రాజీవ సంకాశుడు. పద్మ దళాయతాక్షుడు. పూర్ణచంద్ర ముఖుడు. శ్యామ వర్ణుడు. సర్వాంగ సుందరుడు. సంపూర్ణ సర్వ లక్షణుడు. కోదండ రేఖా మండిత పాద చిహ్నితుడు.
కుసుమాకరుడైన వసంతుడు పుట్టగానే సుగంధ బంధురమైన మలయానిలం మంద మందంగా వీచింది. తరులన్ని విరులతో మురువు చూపేయి. కోమల కుహూకార పంచమ స్వరంతో కలకంఠాలు కుసినై. నిర్మల జలపూరిత సరోవరాలన్ని ప్రపుల్ల పద్మాలతో శోభించాయి. అట్టి వసంత ప్రాదుర్భావంతో సకల లోకాలు ఆహ్లాదభరిత మయ్యాయి.
లోకోత్తముడైన వసంతుని చూచి సంతోషంతో పితామహుడు కందర్పునితో ఇలా అన్నాడు: “ఓ మన్మథా! నీతో సమానమైన ఈతడు, నీకు సహచరునిగా ఉండి అనుకూలంగా నీకన్ని కార్యాలను నెరవేర్చగలడు. అగ్నికి వాయువువలె నీకితడు ఉపకరిస్తాడు. ప్రసన్నంగా ఉన్నవారి మనస్సులలో స్త్రీ విషయమైన కామవాంఛను (రతిని) కలిగిస్తాడు కనుకను ఈ పైనుండి నువ్వెప్పుడూ ఇతని యందే ఉంటావు కనుకను ఇతనికి 'వసంతుడు' అని అన్వర్థ నామధేయాన్నుంచాను. మలయ పవనుడు ఈ వసంతునికి సహాయుడుగా ఉంటాడు.
అంతేగాదు 1. భావము, 2. హావము, 3. హేల, 4. మాధుర్యము, 5. ధైర్యము, 6. లీల, 7. విలాసము, 8. విచ్ఛిత్తి, 9. విభ్రమము, 10. కిలికించితము, 11. మోట్టాయితము, 12. కుట్టమితము, 13. బిబ్బోకము, 14. లలితము, 15. కుతూహలము, 16. చకితము, 17. విహృతము, 18. హాసము అనే ఈ పద్దెనిమిది శృంగార చేష్టలు నీకు సహకరిస్తాయి.
కుమారా! వీటికి తోడుగా కర్మాశ్రయాలైన కళలు ఇరవై నాలుగు, ద్యూతాశ్రయాలైన కళలు ఇరవై, శయనోప చారికములైన కళలు పదహారు, ఉత్తర కళలు నాలుగు మొత్తం అరవై నాలుగు కళలు కూడా నీకు సహాయంగా ఉంటాయి. వీరు నీకు స్నేహితులైనట్లే రతికి కూడా ఇష్టులుగా ఉంటారు. వీరందరి సహకారంతో నే చెప్పిన గొప్ప కార్యాన్ని మహోత్సాహంతో సిద్ధింప చెయ్యి. హరుని మోహింప చేయగల సుందరాంగిని మనసులో పరిపూర్ణంగా భావన చేసి ప్రయత్న పూర్వకంగా సృష్టిస్తాను.
బ్రహ్మ పలుకులకు సంప్రీతుడైన మదనుడు అక్కడున్న వారందరి పాదపద్మాలకు నమస్కరించి, వారి ఆశీర్వచనాలను పొంది శివస్థానానికి పయనమయ్యాడు.

## మారగణముల పుట్టుక
మహావీరుడు, మోహ కారకుడు ఐన మన్మథుడు తన అనుచర గణంతో శివస్థానానికి వెళ్ళగానే అక్కడొక చిత్రమైన వృత్తాంతం జరిగింది వినండి!
మారుడు తన ప్రభావాన్ని విస్తరింప జేసి సకల ప్రాణులను మోహపెట్టాడు. వసంతాగమనంతో వనంలో తరువులన్నీ వికసిత కుసుమ మంజరులతో అతిలోక సుందరంగా తోచాయి. శీతల సుగంధ వాయువులు వీచాయి. శుక, పిక, శారికాది ద్విజ గణాలన్ని కిలకిలారావంతో కలస్వరంతో గానం చేశాయి. కుసుమ పరాగపు రాశులు తిన్నెలై నిలిచాయి. పుష్ప మకరందం వర్షంగా కురిసింది. వెన్నెల విరిసింది. చక్రవాక పక్షుల జంటలు దాంపత్యధర్మ క్రీడా వినోదంతో మురిశాయి. మయూర మిధునాలు శృంగార రసోద్రోక హేతువులై, చిత్రగతుల నర్తనం చేశాయి. లతాపరివేష్టితమైన క్షితిరుహాలన్ని పరస్పరాలింగన సౌభాగ్యంతో పులకించి పోతున్నాయి. అహో! ఏమా దృశ్యం! చేతనా చేతనమైన జగత్తు శృంగారపు పొంగులో నింగి ముట్టింది. సర్వము కామతంత్ర పరాధీనమే!
ఐనా మహాదేవుడు, సర్వజ్ఞుడు ఐన శివునిలోను, ఆయన గణాలలోను ఎట్టి మన్మథ వికారం పుట్టనే లేదు. మన్మథుడు తను పట్టిన పట్టు విడిచి పెట్టనూ లేదు. ఆయన సమాధి స్థితిలో ఉన్నప్పుడూ లేనప్పుడూ లేదా హిమవత్పర్వత ప్రాంత మైదానాలలో సంచరిస్తున్నప్పుడూ ఎక్కడున్నా మదనుడు అదనుచూచి వెంబడించి తన ప్రభావాన్ని ప్రకటిస్తూనే వచ్చాడు.
తన ప్రయత్నాలన్ని నిష్ఫలం కాగా ఖిన్నుడై బ్రహ్మను చేరి గద్గద స్వరంతో ఇలా అన్నాడు: "హే బ్రహ్మన్! యోగనిష్టుడైన శంభుని మోహింప చేయటం అసాధ్యం. నేనే కాదు లోకంలో ఎవరివల్ల కాదు. త్రినేత్రుడు, జటాజూట ధరుడు, కాలకంఠుడు ఐన ఆయన ముందు నిలబడ గల్గిన వారెవ్వరు?”
వీరాధి వీరుడైన పుష్పధన్వుని బేల మాటలను విన్న పితామహుని మనస్సు దుఃఖంతో నిండి పోయింది. దీర్ఘంగా ఒక నిట్టూర్పు విడిచాడు. ఆ నిశ్శ్వాస మారుతం నుండి అసంఖ్యాకంగా మహాబలులు, భయంకరులు, చంచలులు ఐన గణాలు పుట్టుకొచ్చాయి. వారందరు లేమావి చిగురులవలె నాలుకలు వ్రేలాడగా భేరి, పటహ ఇత్యాది భయంకర వాద్యాలను మ్రోగిస్తూ "చంపండి! నరకండి!” అంటూ అరుస్తున్నారు.
అప్పుడు మారుడు వారందరిని వారించి బ్రహ్మతో ఇలా అన్నాడు: “ఓ విధాతా! వీరందరిని సృష్టించిన వాడవు నీవే. వీరందరికి నామకరణం చేసి, నివాసాన్ని ఏర్పాటు చేసి, కర్తవ్యాన్ని బోధించి, కర్మల యందు వినియోగించండి.” మారుని ఆంతర్యాన్ని గుర్తించిన సృష్టికర్త ఇలా అన్నాడు: “ఓ మీనకేతనా! వీరు పుడుతూనే మారయ (చంపుడు) మారయ అంటూ అరిచారు కనుక వీరు మారులు అని పిలువబడుతారు. నిన్ను అనుసరించి నువ్వు చెప్పిన పని చేస్తారు. నీ పుష్పబాణాలకు వశమైన మానవులకు చిత్త భ్రాంతిని కలిగిస్తారు. జ్ఞాన మార్గంలో ఉన్న వారికి విఘ్నాలను కల్పిస్తారు. వీరే మారగణాలు. వీరి సహాయంతో శివుని మోహింప చెయ్యి!"
బ్రహ్మ మాటలకు మారునిలో కొంత ధైర్యం వచ్చి, ముఖంలో ప్రసన్నత గోచరించింది. ఐనా గతానుభవం దృష్ట్యా నిశ్చయంగా కార్యసిద్ధి అవుతుందని నమ్మకం కలగలేదు. పైగా ముక్కంటి ఐన శంకరుడు తన భయంకర ఫాలాగ్ని కీలలతో భస్మం చేస్తాడేమో అని భయకంపితుడయ్యాడు. ధైర్యంతో కర్తవ్యనిష్ఠకు పూనుకొని రతీవసంతులతో, మారగణంతో శివధామానికి వెళ్ళాడు. వెళ్ళి ఇంతకు ముందు కంటె బహు విధోపాయాలను ప్రయోగించాడు మదనుడు. శివ ప్రభువుకు ఎట్టి మోహము పుట్టలేదు. తేజోహీనమైన ముఖంతో విరించి చెంతకు వచ్చి "పితామహా! శివుని విషయంలో నేను పరాజయాన్ని పొందాను. నా పూర్వ పుణ్య విశేషం వల్ల ఆ లోకపూజ్యుడు నన్ను భస్మం చెయ్యలేదు. మీకంత పట్టుదల ఉంటే మరో ఉపాయాన్ని అన్వేషించండి" అని చెప్పి కుసుమ శరుడు తన నిజస్థానానికి తరలి వెళ్ళాడు.

## బ్రహ్మకు జ్ఞానోదయమగుట
మన్మథుడు పరాజయాన్ని పొంది అలా స్వస్థాన గతుడు కాగానే బ్రహ్మగారి దుఃఖం రెట్టింపయ్యింది. నిర్వికారుడు, జితేంద్రియుడు, యోగతత్పరుడు ఐన శంకరుడు వివాహమాడే ఉపాయమేది అని తీవ్రంగా ఆలోచించి, తండ్రి ఐన విష్ణువును స్మరించాడు. వెంటనే చతుర్భుజుడు, అరవిందాక్షుడు, శంఖశార్ఙ్గ గదాధరుడు, పీతాంబరధరుడు, నీలమేఘశ్యాముడు, భక్తవత్సలుడు ఐన హరి అక్కడ ప్రత్యక్షమై ఇలా అన్నాడు. "కుమారా! సృష్టికర్తవైన నువ్వు మహా ప్రాజ్ఞుడవు! ధన్యుడవు! నన్ను స్మరించిన కారణం ఏమిటి? నీ దుఃఖాన్ని నివారిస్తాను. సంశయం వద్దు. చెప్పు.”
విష్ణువు యొక్క మాటలకు ఉత్సాహాన్ని పొందిన పితామహుడు తన ప్రయత్నభంగాన్ని ఆయన ముందు వెల్లడించి ఉపాయాన్ని చెప్పి దుఃఖోపశమనాన్ని చెయ్యవలసిందిగా కోరేడు. శివ తత్త్వ విశారదుడు! విజ్ఞుడు ఐన విష్ణువు నవ్వి ఇలా అన్నాడు.
"కుమారా! భ్రమ నివారకము, వేద సారము ఐన నామాట విను. వేద ప్రవర్తకుడవైన నువ్వింత అజ్ఞానంలో ఎలా చిక్కుకున్నావు? సృష్టికర్తవైన నీకు ఇట్టి దుర్బుద్ధి ఎందుకు కలిగింది? వేదాలన్నీ ఏ పరమాత్మ తత్త్వాన్ని బోధిస్తున్నాయో దాన్ని స్మరించు. నువ్వు జ్ఞాన విస్మృతిని పొంది జడమతివయ్యావు. పరమేశ్వరుడైన రుద్రుణ్ణి కేవలం నీ కుమారునిగానే భావిస్తున్నావు. ఆయన పరాత్పరుడు, నిర్గుణుడు, నిత్యుడు, సర్వవ్యాపకుడు. ఆయన ఆప్తకాముడు, ఆనంద ఘనుడు, సర్వజ్ఞుడు. సృష్టి, స్థితి, లయ కారకుడు ఆయనే! ఆయననే శరణు పొందు. నీకు సుఖాన్ని ఇస్తాడు. శంకరుడు పత్నీవ్రతుడు కావాలనే కోరిక ఉంటే ఉమను ఉద్దేశించి శివుని స్మరిస్తూ ధ్యానించు. ఆ దేవి ప్రసన్నురాలై, సగుణయై అవతారాన్నెత్తి లోకంలో మనుష్యదేహంతో జన్మించి నిశ్చయంగా శివునికి పత్ని కాగలదు. ఆమెను పుత్రికగా పొందుటకు దక్షుని తపస్సు చెయ్యమని ఆజ్ఞాపించు. కుమారా! ఉమాదేవి సతీ నామధేయంతో దక్ష పుత్రికగా తప్పక అవతరిస్తుంది. తపస్సు చెయ్యి." అని కర్తవ్యాన్ని, హితాన్ని పలికి అంతర్ధానమయ్యాడు విష్ణువు.
కమల సంభవునికి మాయ తొలగి, జ్ఞానోదయమైంది. వెంటనే ఈర్ష్యా గర్వాహంకారాలు నశించాయి.

## బ్రహ్మచేసిన దుర్గా స్తుతి
అనంతరం బ్రహ్మ విష్ణువు యొక్క ఉపదేశానుసారంగా కర్తవ్య నిష్ఠకు పూనుకొని దుర్గాదేవినిలా స్తుతించాడు.
శ్లోకం (శ్లో||): 
విద్యా విద్యాత్మికాం శుద్ధాం పరబ్రహ్మ స్వరూపిణీమ్ | 
సౌమిదేవీం జగద్ధాత్రీం దుర్గాం శంభుప్రియాం సదా ॥ 
సర్వత్ర వ్యాపినీం నిత్యాం నిరాలంబాం నిరాకులామ్ । 
త్రిదేవ జననీం వందే స్థూల స్థూలా మరూపిణీమ్ ॥ 
త్వం చితిః పరమానందా పరమాత్మ స్వరూపిణీ | 
ప్రసన్నా భవదేవేశి మత్కార్యం కురుతే నమః ॥
తాత్పర్యం (తా||): 
విద్యా స్వరూపిణి మరియు అవిద్యా స్వరూపిణి, శుద్ధ పరబ్రహ్మ రూపిణి, జగన్మాత, సర్వదా శివప్రియ ఐన దుర్గా దేవిని స్తుతిస్తున్నాను. సర్వ వ్యాపకురాలు, నిత్య స్వరూపిణి, ఇతర ఆశ్రయము లేనిది, సంసార దుఃఖము లేనిది, ముల్లోకములకు తల్లి, సర్వోన్నతమైనది, పరమార్థ దృష్టిలో రూపం లేనిది ఐన దుర్గకు నమస్కరిస్తున్నాను. అమ్మా! చైతన్యము, బ్రహ్మానందము నీవే! నీవే పరమాత్మ స్వరూపిణివి! ప్రసన్ను రాలవు కమ్ము! నా కార్యాన్ని సిద్ధింపచెయ్యి. నీకు నమస్కారం.

బ్రహ్మనిష్ఠకు ప్రసన్నురాలైన చండిక ఆయన ముందు సాక్షాత్కరించింది. ఆమె రూపం ఇలా ఉంది.
శ్లోకం (శ్లో||): 
స్నిగ్ధాంజన ద్యుతి శ్చారు రూపా దివ్య చతుర్భుజా । 
సింహస్థా వరహస్తా చ ముక్తామణి కచోత్కటా ॥ 
శరదింద్వాననా శుభ్ర చంద్ర ఫాలా త్రిలోచనా । 
సర్వావయవ రమ్యా చ కమలాంఘి నఖద్యుతిః ||
తాత్పర్యం (తా||): 
కాటుకవలె ప్రకాశించునది, సుందర రూపిణి, నాలుగు భుజములు కలది, సింహ వాహన, చేతియందు వరముద్ర కలది, ముత్యములచే ఒప్పు చూడామణితో ప్రకాశించే కేశ భారము కలది, శరత్కాల చంద్రుని వంటి ముఖము కలది, చంద్రుని వలె స్వచ్ఛమైన ఫాల భాగము కలది, మూడు కన్నులు గలది, సర్వాంగ సుందరి, పద్మముల వంటి పాదముల నఖముల కాంతిచే ఒప్పారునది అగు చండిక సాక్షాత్కరించగానే భక్తితో శిరసు వంచి నమస్కరించి పితామహుడిలా స్తుతించాడు.

శ్లోకం (శ్లో||): 
నమో నమస్తే జగతః ప్రవృత్తి నివృత్తి రూపే స్థితి సర్గ రూపే చరా చరాణాం భవతీ సుశక్తిః సనాతనీ సర్వ విమోహి నీతి ॥ 
యా శ్రీస్సదా కేశవమూర్తి మాలా విశ్వంభరా యా సకలం బిభర్తి | 
యాత్వం పురా సృష్టికరీ మహేశీ హర్రీ త్రిలోకస్య పరాగుణేభ్యః ॥ 
యా యోగినాం వై మహితా మనోజ్జా సా త్వం నమస్తే పరమాణుసారే ॥ 
యమాది పూతే హృది యోగినాం యా యా యోగినాం జ్ఞానపథే ప్రతీతా |
తాత్పర్యం (తా||): 
ఓ తల్లీ! జగత్తులోని ప్రవృత్తి నివృత్తులు నీ స్వరూపమే! జగత్తు యొక్క సృష్టి, స్థితులు నీ స్వరూపమే! స్థావర జంగ మాత్మకమగు ప్రాణులలో నువ్వు శక్తి రూపంగా ఉండి సర్వప్రాణులను మోహింప చేస్తున్నావు. నీవు సనాతనివి నీకు అనేక నమస్కారాలు. కేశవుని వక్షస్థల మందు అలంకారంగా ఉన్న లక్ష్మీదేవివి నీవే. సకలాన్ని భరించి పోషించు విశ్వంభరవు. నీవు సృష్టి చేసిన మహేశ్వరివి. ముల్లోకాలను లయం చేసేది నీవే. నీవు గుణాతీతురాలవు. యోగులు నిన్ను హృదయాలలో దర్శిస్తారు. అట్టి నీకు నమస్కరిస్తున్నాను. పరమాణువుల లోని సారం (శక్తి) నీవే. యమ, నియమాదులచే పవిత్రమైన యోగుల హృదయాలలో నువ్వు ఉండి వారికి ధ్యాన మార్గంలో దర్శన మిస్తావు.

శ్లోకం (శ్లో||): 
ప్రకాశ శుద్ధ్యాది యుతా విరాగా సాత్వం హి విద్యా వివిధావలంబా ।
కూటస్థ మవ్యక్త మనంత రూపం త్వం బిభ్రతీ కాలమయీ జగంతి ॥ 
వికార బీజం ప్రకరోషి నిత్యం గుణాన్వితా సర్వజనేషు నూనమ్ | 
త్వం వై గుణానాం చ శివే త్రయాణాం నిదానభూతా చ తతః పరాసి ॥ 
సత్వం రజస్తామస ఇత్యమీషాం వికారహీనా సమవస్థితిర్యా | 
స త్వం గుణానాం జగదేకహేతుః బ్రహ్మాండ మారంభసి చాత్పిపాసి ॥ 
అశేష జగతాం బీజే జ్ఞేయజ్ఞాన స్వరూపిణి । జగద్ధితాయ సతతం శివపత్ని నమోస్తుతే ॥
తాత్పర్యం (తా||): 
ప్రకాశము, శుద్ధి ఇత్యాది గుణాలచే విరాజిల్లు నీకు రాగద్వేషాలు లేవు. సమస్తమైన విద్యలకు ఆలంబనం నీవు. నీ స్వరూపం కూటస్థం (మార్పులకు లోను కానిది), మరియు ఇంద్రియాలకు అగోచరం. నువ్వే అనంత రూపాలలో ప్రకటమయ్యావు. కాల రూపంలో నువ్వే ముల్లోకాలను ధరించి ఉన్నావు. నువ్వు గుణములతో కూడి సర్వమానవులలో నిత్యము వారికి రాగద్వేషాది వికారములకు మూలమైన అవిద్యా రూపంలో ఉన్నావు. హే శివప్రియే! త్రిగుణాలకు ఆశ్రయ భూతురాలవు. నువ్వు గుణాతీతురాలవు కూడా. త్రిగుణాల వికారాలు నీయందు లేవు. ఉనికి నీవే! జగత్తుకు ఏకైక కారణమైన త్రిగుణాత్మక ప్రకృతి నీవే. ఈ బ్రహ్మాండాన్ని సృష్టించి, రక్షించి, భక్షిస్తున్నావు. సర్వ జగత్తుల బీజం నీవే. జ్ఞేయ, జ్ఞానములు నీ స్వరూపమే. హే శివపత్నీ! లోకక్షేమాన్ని కోరి నేను సర్వదా నీకు నమస్కరిస్తున్నాను.
ఇలా జ్ఞాన మార్గంలో పితామహుడు చేసిన స్తోత్రానికి సంప్రీతురాలైన కాళికాదేవి, వత్సా! నీ మనోరథాన్ని తెలుపవలసింది; తప్పక నీ కోరిక నెరవేరుతుంది అని దయతో పల్కగా బ్రహ్మగారిలా అన్నాడు.
"దేవీ! మహేశ్వరీ! సర్వజ్ఞురాలవైన నీకు తెలియంది లేదు. నీ ఆజ్ఞను అనుసరించి నా మనోరథాన్ని ప్రకటిస్తున్నాను. పూర్వం నా లలాటనుండి పుట్టిన భూత నాథుడైన రుద్రుడు కైలాసగిరిపై యోగనిష్ఠలో ఉండి తపస్సు చేస్తున్నాడు. ఆయన భార్యా సహాయం లేనివాడు. నిర్వికారుడు. లోక హితాన్ని కోరి నిన్ను ప్రార్థిస్తున్నాను. ఆయన నిన్ను వివాహమాడుట కొరకు నీవాయనను మోహింప చేయి. నీవు తక్క ఆయన మనస్సును ఆకర్షింప చేయగల వారు మరొకరు లేరు. నువ్వు దక్షప్రజాపతికి కుమార్తెగా జన్మించి రుద్రుని మోహింప చేసి ఆయనకు సతివై భక్తుల అభిష్టాలను నెరవేర్చి లోకంలోని స్త్రీలందరకు మాంగళ్య సౌభాగ్యాన్ని ప్రసాదించు. ఆ హరుడు విరాగియై ఉన్న స్థితిలో ఈ సృష్టి ఎలా మంగళకర మవుతుంది? ఈ చింత నన్ను పీడిస్తోంది! నేను కష్టంలో ఉన్నాను. కాపాడు!
సృష్టికర్త ఆంతర్యాన్ని గుర్తించిన దేవి మనసులో శివుని స్మరించి ఆయన అనుజ్ఞను పొంది “ఓ బ్రహ్మన్! శంకరుడు భార్యను స్వీకరించనిదే ఈ సనాతన సృష్టి సంపూర్ణం కాబోదని నువ్వు చేసిన ప్రతిపాదన వాస్తవం. నేను దక్షపుత్రికనై సతీదేవి రూపంలో జన్మించి శంకరునికి సహధర్మచారిణిగా ఉంటాను. లోకంలో అందరు పురుషులు భార్యా విధేయులుగా ఉంటున్నట్లుగానే శంకర స్వామి కూడా నాకు వశవర్తియై ఉండుగాక!" అని పలికి దుర్గాదేవి అంతర్హితురాలైంది.
పద్మ సంభవుడు తన నివాసానికి వెళ్ళి కుమారుల ముందు తన కృతార్థత్వాన్ని సంతోషంతో వెల్లడించి దిగులుమాని సుఖంగా ఉన్నాడు.

## దక్షుని తపస్సు - ఉమాదేవి వరం
సూతుడు మునులతో ఇలా అంటున్నాడు "మునులారా! బ్రహ్మ-నారద సంవాద రూపంలో నడిచిన తదనంతర వృత్తాంతాన్ని చెపుతున్నాను వినండి. కమల భవుడు దక్షుని పిల్చి దుర్గాదేవి వరప్రదానాన్ని చెప్పి “కుమారా! నువ్వు తక్షణం క్షీరసాగర ఉత్తరతీరానికి వెళ్ళి, జగదంబాదర్శన కాంక్షా తత్పరుడవై తపస్సు ప్రారంభించు. నీకు మేలగు గాక!" అని ఆశీర్వదించి ఆజ్ఞాపించాడు. దక్షుడు తండ్రి మాట చొప్పున తత్తీరానికి వెళ్ళి పవన పర్ణాంబు భక్షుడై ఘోరంగా తపస్సు చేశాడు. జగన్మాత ప్రత్యక్షమై దక్షుని వల్ల అతని మనోగత అభిప్రాయాన్ని గుర్తెరిగి ఇలా ప్రసన్నంగా పలికింది.
"దక్షా! శివుడు ఎన్ని రూపాల్లో ఉన్నా నేనే ఆయన దాసిని. నీవు కోరినట్లే నేను నీ కుమార్తెగా ప్రభవిస్తాను. కాని ఒక్క ఆజ్ఞ! ఏ నాడైతే నువ్వు నాయందు ఆదరాన్ని కోల్పోతావో, ఆనాడే నేను నా దేహత్యాగం చేసి స్వస్వరూపంలో ఉంటాను లేదా మరో దేహాన్ని ధరిస్తాను. ఓ ప్రజాపతీ! ప్రతి కల్పంలోను ఈ వర ప్రభావం ఉంటుంది.”
దక్ష ప్రజాపతిని అలా అనుగ్రహించి మహేశ్వరి అంతర్ధానమైంది. లోకమాత తన కూతురుగా జన్మించ బోతూన్నదనే ఆనందంతో తన ఆశ్రమాన్ని చేరుకొన్నాడు దక్షుడు.

## దక్షుడు నారదుని శపించుట
ప్రజాపతి ఐన దక్షుడు ఆపై అనేక విధాలైన మానసిక సృష్టిని చేశాడు. ఆ సృష్టిలో ఏ విధమైన అభివృద్ధి లేకపోవటాన్ని గమనించి తండ్రి దగ్గర మొరపెట్టుకొన్నాడు. ఈ ప్రజా సంతతి తమంత తాముగా వృద్ధి పొందే ఉపాయం చెప్పమని కోరాడు. దానికి బ్రహ్మగారిలా అన్నాడు: "వత్సా! నువ్వు శివుని స్మరించు! నీకు శుభం కలుగుతుంది. పంచజన ప్రజాపతికి అసిక్ని అనే అందమైన కూతురుంది. నువ్వామెను భార్యగా స్వీకరించు. ఆమె ద్వారా మైథున ధర్మంచే ఈ ప్రజా సృష్టిని విస్తారంగా చెయ్యగలవు" అని సలహా ఇచ్చాడు. మునులారా! అంతకు ముందు సంకల్ప, సందర్శన, స్పర్శ మాత్రం చేతనే సృష్టి కార్యం నెరవేరేది.
దక్షుడావిధంగానే వీరణుని (పంచజనుని) కుమార్తె యందు హర్యశ్వులు అని పేరుగల పదివేల మంది కుమారులను కన్నాడు. వారందరు పితృభక్తిరతులు, వేద మార్గ ప్రవర్తకులు. దక్షుడు వారందరిని సంతానాన్ని కనమని చెప్పగానే వారు తపస్సు కోసం పశ్చిమ దిక్కుకు వెళ్ళారు. అక్కడ దివ్యమైన సింధు నది సాగర సంగమం చేసే చోట 'నారాయణ సరస్సు' అనే గొప్ప తీర్థం ఉంది. ఆ తీర్థ జలాలలో స్నానం చెయ్యగానే వారి హృదయ మాలిన్యం క్షాళితమై బుద్ధి పరమహంస ధర్మాన్ని పొంది నివృత్తి మార్గంలో పరినిష్ఠితమైంది. వారందరు సంతానం కోసం తపస్సు చేస్తున్నారని తెలిసి నారదుడు వారిని కలిసి ఇలా అన్నాడు.
"ఓ దక్ష పుత్రులారా! భూమి యొక్క ఆద్యంతాలను, విస్తీర్ణాన్ని తెలుసుకో కుండానే సృష్టి కార్యానికి ఎలా సిద్ధపడ్డారు? శాస్త్రం తండ్రి వంటిది. అది నివృత్తి మార్గాన్నే బోధిస్తోంది. అట్టి శాస్త్రాన్ని అధ్యయనం చెయ్యకుండానే త్రిగుణాలను నమ్ముకొని సృష్టి కార్యానికి ఎలా పూనుకొన్నారు?" ఈ విధంగా నారదుడు బోధించే సరికి వారందరు అతనికి ప్రదక్షిణ నమస్కారాదు లాచరించి పునరావృత్తి రహితమైన జ్ఞాన మార్గం లోకి వెళ్ళి పోయారు. కొంత కాలానికి తన పుత్రులు ప్రవృత్తి మార్గంలో లేరని తెలిసి దక్షుడు బాధపడ్డాడు.
నివృత్తి రూపమైన జ్ఞాన మార్గం (సన్యాసం) ఉత్తమమైనదే ఐనా తమ సంతానం ఆ మార్గంలోకి వెళ్ళటం తల్లిదండ్రులకు దుఃఖ కారణ మవుతుంది గదా! తండ్రిచే ఓదార్చబడిన వాడై దక్షుడు అసిక్నియందు తిరిగి శబలాశ్వులను వేయి మంది కుమారులను కన్నాడు.. వీరు కూడా నారదోపదేశంచే తమకంటె ముందు పుట్టిన పదివేల మంది హర్యశ్వులు పయనించిన మార్గంలోనే వెళ్ళి మోక్షప్రాప్తిని పొందారు.
ఆ వార్త విన్న దక్షుడు పుత్రనాశానికి శోకించి మూర్ఛాగతుడై, దైవ వశంచేత అక్కడకు వచ్చిన నారదుని పరికించి శోకం చేతను, రోషం చేతను అధరం కంపింపగా 'ధిక్, ధిక్' (నింద) నిందయగు గాక అని పలికి అసహ్యించుకొని ఇలా శపించాడు. "ఓ నారదా! నేను నీకేమి అపకారం చేశానని నా పిల్లలకు భిక్షా మార్గాన్ని (సన్యాసము) చూపించావు. నువ్వు సాధు వేషంలో ఉన్న కపటివి. ఇది సాధు కృత్యం కాదు. వారికింకా మూడు ఋణాల నుండి విముక్తి కలుగలేదు. దేవ, పిత్రు, గురు ఋణాల నుండి విముక్తి పొందకుండా తల్లిదండ్రులను విడిచి మోక్షార్థియై సన్న్యసించిన వ్యక్తి పతితుడవుతాడు. పిల్లల బుద్ధిని చెడగొట్టి వారి యశస్సును అపహరించావు. వారు ఇహానికి, పరానికి కూడా చెడ్డారు. నువ్వు దయా రహితుడవు! దీనికి ఫలంగా నువ్వు కూడా స్థిర నివాసం లేక లోక సంచారివై తిరుగుతావు" అని శపించాడు. ఇదంతా శివమాయ.

## సతీ ప్రాదుర్భావం - బాల్యం
విషయాన్ని తెలుసుకొన్న బ్రహ్మ అక్కడకు వచ్చి దక్ష నారదులిద్దరిని ఓదార్చి, వారి మధ్య సఖ్యతను కుదిర్చి, నారదుని తీసికొని తన నిజధామాన్ని చేరుకొన్నాడు. తరువాత దక్షుడు తన భార్య యందు అరవై మంది కుమార్తెలను కన్నాడు. వారిలో పదిమందిని ధర్మునకు, పదముగ్గురిని కశ్యపునకు, ఇరవైఏడు మందిని చంద్రునకు ఇద్దరిని అంగిరసునకు, ఇద్దరిని కృశాశ్వునకు, తక్కిన కన్యలను తార్క్ష్యునకు ఇచ్చి యథావిధిగా వైభవంగా వివాహాలను జరిపించాడు. వారి సంతానంతో ముల్లోకాలు నిండాయి. దక్షుడు సంతోషించాడు. దక్షుని కుమార్తెలలో సతీదేవి పెద్ద కుమార్తె అని కొందరు. మధ్యమ అని కొందరు, కనిష్ఠ అని కొందరు చెపుతారు. కల్పభేదం చేత అవి సత్యములే.
మునులారా! సతీదేవి యొక్క జనన వృత్తాంతాన్ని చెపుతున్నాను వినండి! ఈ గాథ పరమ పవిత్రమైనది. కలికల్మష హరమైనది. స్త్రీలకు సౌభాగ్య, సంతానాల నిచ్చేది. దాంపత్యజీవితంలో సుఖ సంతోషాలను పెంపొందింప చేసేదీను.
దక్ష ప్రజాపతి భార్యతో కలిసి ఏక మనస్కులై క్షీరనీరన్యాయంగా అన్యోన్యంగా ఉల్లాస భరితులై కాపురం చేసికొంటూ ఉండగా ఉమాదేవి దయాన్వితయై దక్షపత్ని హృదయంలో నిలిచింది. ఆ తరువాత వీరిణికి గర్భ చిహ్నాలు ప్రకటితమయ్యాయి. ఉమావాస కారణంగా దక్షపత్ని మహా మంగళ రూపిణిగా కానవచ్చింది. దక్షుడు సంతోషంతో తన కులానికి, సంపదకు, విద్యకు, ఉదారతకు అనురూపంగా ఆమెకు సీమంతాది సంస్కారాలను
జపిరించాడు. వచ్చిన మహర్షులకు మర్యాదలను చేసి వారి మనోరథాల నీడేర్చి పరితృప్తులను చేసి ఆశీర్వచనాలను పొందేడు.
లోకమాత సతీ రూపంలో ఆవిర్భవింప బోతూన్నదని ఎరిగి విష్ణ్వాది దేవతలు హృష్ట మానసులై ఆ తల్లిని స్తుతించి, దక్ష దంపతులను ప్రశంసించారు. నవమాసాలు నిండగానే లౌకిక కర్మలను జరిపించాడు దక్షుడు. పదవమాసం నిండగానే ఉమాదేవి తల్లిముందు ఆవిర్భవించింది. ఆ సమయంలో గ్రహ తారకలు శుభస్థితిలో ఉన్నాయి. ఆకాశం సావకాశంగా ఉంది. దిక్కులు ప్రసన్నంగా ఉండి పరిమళ వాయువులు వీచాయి. దిక్పాలకులు చేమోడ్చారు. దిగ్గజాలు కైమోడ్చాయి. మేఘాలు పూలజల్లులా నీటిని వర్షించాయి.
తేజో మండల పరివేష్టిత యైన ఆ బాలికను చూచి దక్షుడు ఆమె దేవియే అని సంతుష్టాంత రంగుడై ఇలా స్తుతించాడు
శ్లోకం (శ్లో||): 
మహేశాని నమస్తుభ్యం జగదంబే సనాతని | 
కృపాంకురు మహాదేవి సత్యే సత్య స్వరూపిణి ॥ 
శివా శాంతా మహామాయా యోగ నిద్రా జగన్మయీ | 
యా ప్రోచ్యతే వేద విద్భిర్నమామి త్వాం హితావహమ్ ॥ 
యయా ధాతా జగత్సృష్టా నియుక్తస్తాం పురాకరోత్ | 
తాంత్వాం నమామి పరమాం జగద్దాత్రీం మహేశ్వరీమ్ || 
యయా విష్ణుర్జగత్ స్థిత్యైనియుక్తస్తాం సదాకరోత్ | 
తాంత్వాం నమామి పరమాం జగద్ధాత్రీం మహేశ్వరీమ్ ||
తాత్పర్యం (తా||): 
ఓ మహేశ్వరీ! జగన్మాతా! నీవు సనాతనివి. నీకు నమస్కారం. ఓ మహాదేవీ! దయచూపు సత్యము నీవే. వేదవేత్తలు నిన్ను శివా, శాంతా, మహామాయా, యోగనిద్రా, జగత్స్వరూపిణీ అని వర్ణిస్తారు. హితములను చేకూర్చు నీకు నమస్కారం. పూర్వం ధాతను సృష్టి కార్యమందు, విష్ణువును జగద్రక్షణ కార్యమందు నియోగించిన దానివి నీవే. నువ్వు పరబ్రహ్మ స్వరూపిణివి! జగన్మాతవు!

శ్లోకం (శ్లో||): 
యాయా రుద్రో జగన్నాశే నియుక్తస్తాం సదా2 కరోత్ | 
తాంత్వాం నమామి పరమాం జగద్ధాత్రీం మహేశ్వరీమ్ || 
రజస్సత్త్వ తమో రూపాం సర్వకార్య కరీం సదా ॥ 
త్రిదేవ జననీం దేవీం త్వాం నమామి చ తామ్ శివామ్ ॥
యస్త్వాం విచింతయే ద్దేవీం విద్యావిద్యాత్మికామ్ పరామ్ | 
తస్య భుక్తిశ్చ ముక్తిశ్చ సదా కరతలే స్థితా ॥ 
యస్త్వాం ప్రత్యక్షతో దేవి శివాం పశ్యతి పావనీమ్ | 
తస్యా వశ్యం భవేన్ముక్తి ర్విద్యా విద్యా ప్రకాశికా ॥
తాత్పర్యం (తా||): 
రుద్రుని జగన్నాశనము కొరకు నియోగించింది నీవే! సత్త్వరజస్తమో గుణాత్మికవగు నీవు త్రిమూర్తుల రూపంలో సర్వ కార్యాలను చేస్తున్నావు. విద్య - అవిద్యలు నీ స్వరూపమే! నిన్ను సేవించు వారికి భుక్తి-ముక్తులు రెండు అరచేతిలో ఉంటాయి.

శ్లోకం (శ్లో||): 
యే స్తువంతి జగన్మాత ర్భవానీ అంబికేతిచ | 
జగన్మాయీతి దుర్గేతి సర్వం తేషాం భవిష్యతి ॥
తాత్పర్యం (తా||): 
ఓ జగన్మాతా! నిన్ను ఎవరైతే భవానీ! అంబికా! జగన్మాతా! దుర్గా! అని స్తుతిస్తారో వారికి సర్వము సిద్ధిస్తుంది.
బుద్ధిశాలియైన దక్షుడు ఇలా స్తుతించగా అక్కడున్న వారెవరికి వినబడని విధంగా దుర్గాదేవి దక్షునితో నన్ను కుమార్తెగా పొందాలనే నీ కోరిక సిద్ధించింది. అని పలికి తిరిగి శిశుభావాన్ని పొంది రోదించింది. ఆ బాలికను చూచి తల్లి ఐన అసిక్నితో పాటు అందరూ ఆనందించారు. దక్షుడు వేదోక్త సంస్కారాలతో పాటు కులాచారాన్ని కూడా అనుష్ఠించాడు. అక్కడ మహోత్సవం ప్రవర్తిల్లింది. ఆమెకు 'ఉమ' అని నామకరణం చేశాడు దక్షుడు. తరువాత ఆమెకు లోకంలో ఇతర నామాలు కలిగాయి. అమ్మవారి నామాలన్ని మహా మంగళకరాలు. విశేషించి నరులకు దుఃఖ నివారకాలు. వచ్చిన వారందరికి చేతులెత్తి నమస్కరించి గౌరవంతో సాగనంపాడు దక్షుడు.
ఆ బాలిక శుక్లపక్ష చంద్రునిలా దినదినాభివృద్ధిని పొందుతూ సకల విద్యలను అధ్యయనం చేసి, సమస్త కళలను అభ్యసించి విద్యా స్వరూపిణి ఐంది. తల్లిదండ్రుల సంతోషానికి మేర లేదు. వెన్నెల వేడికి కూడా కందిపోతుందేమో అనేటంత అల్లారు ముద్దుగా చూసుకొంటున్నారు. ఉమాదేవి కూడా వయోనురూప జ్ఞానాన్ని పొందుతూ, సఖీ జనులతో విహరిస్తూ శివ నామాలనే స్మరిస్తూ, పలుకుతూ, ఆయన గాథలనే వింటూ, ఆయన పాటలనే పాడుతూ, ఆయన లీలలను నృత్యాభినయాల్లో ప్రదర్శిస్తూ, ఆయన రూపాన్నే బహు భంగుల చిత్రీకరిస్తూ శివుణ్ణి ధ్యానిస్తూ పెరిగి పెద్దదైంది.

## సతీదేవి నందావ్రత మాచరించుట
మునులారా! ఒకరోజున పితామహుడు, నారద మహర్షితో కూడి సతీ దర్శనానికై వెళ్ళాడు. బాలికతో కూడి దక్షుడు వారిద్దరికి నమస్కరించి ఉచితాసనాసీనుల్ని చేసి సత్కరించి సతీదేవిచే కూడా నమస్కరింప చేశాడు. సారభూతమైన ప్రకృతి స్వరూపిణియైన ఆమె లోకలీలను అనుసరించి నమస్కరించింది. అంత బ్రహ్మ గారిలా ఆశీర్వదించాడు: "ఓ శుభకరీ! సర్వజ్ఞుడు, జగత్ప్రభువు ఐన ఈశ్వరుడు నీకు పతియగు గాక! ఆంతర్యంలో నిన్ను పత్నిగా పొందగోరిన ఏ ఈశ్వరుడు అన్య స్త్రీ వ్యామోహితుడు కాకుండా యోగ నిష్ఠలో ఉన్నాడో ఆ శంకరుడు నీకు భర్తయగు గాక!" ఇలా ఆశీర్వదించి, నారద సహితుడై విధాత తన నిజ ధామానికి వెళ్ళిపోయాడు.
సతీదేవి క్రమంగా బాల్యాన్ని దాటి యౌవనం లోకి ప్రవేశించి పున్నమ చంద్రునిలా ప్రకాశింప జొచ్చింది. ఆమె అవతార రూపిణి అని ఎరిగిన దక్షుడు ఆమెను శివునకిచ్చి కళ్యాణం జరిపించుట ఎలాగా? అని ఆలోచింప సాగేడు. సతీదేవి కూడా మనసులో దానినే వాంఛించి కార్యసాధనకు తపస్సే కర్తవ్యమని నిశ్చయించుకొని తల్లి అనుమతితో ఇంట్లోనే నందావ్రతాన్ని ప్రారంభించింది. ఆశ్వయుజ శుద్ధ పాడ్యమితో ప్రారంభించి భాద్రపద కృష్ణ చతుర్దశి వరకు పండ్రెండు మాసాలు శాస్త్రోక్తంగా నియమాలను పాటించి వ్రత పరి సమాప్తిని చేసింది. అన్ని మాసాలలోను ఆహార నియమాలను పాటించి, ఆయా ఋతువులలో లభించే సస్యాలతో, పుష్పాలతో, ఫలాలతో వ్రత విధానాన్ని నడిపి మంత్రాన్ని జపిస్తూ శివారాధనను ముగించింది.
సతీ వృత్తాంతాన్ని విన్న విధి-మాధవులు ఆమెను సందర్శించి అంజలి బంధంతో నమస్కరించి ప్రసన్నులై; సకలదేవతా సమూహంతో కూడి శివ ప్రభువును దర్శించి ఇలా స్తుతించారు.
శ్లోకం (శ్లో||): 
నమో భగవతే తుభ్యం యత ఏత చ్చరా చరమ్ | 
పురుషాయ మహేశాయ పరేశాయ మహాత్మనే ॥ 
ఆది బీజాయ సర్వేషాం చిద్రూపాయ పరాయచ | 
బ్రహ్మణే నిర్వికారాయ ప్రకృతేః పురుషస్యచ ॥ 
య ఇదం ప్రతి పంచ్యేదం యేనేదం విచకాస్తిహి | 
యస్మాదిదం యతశ్చేదం యస్యేదం త్వం చ యత్నతః ॥
యో స్మాత్పరస్మాచ్చ పరో నిర్వికారీ మహా ప్రభుః | 
ఈక్షతే యస్స్వాత్మనీదం తం నతాస్స్మ స్వయంభువమ్ ॥
తాత్పర్యం (తా||): 
భగవంతుడు, పురుషుడు, మహేశ్వరుడు, సర్వేశ్వరుడు, పరమాత్ముడు అగు నీకు నమస్కారం. ఈ జగత్తుకు నువ్వు ఆది బీజం. సర్వ ప్రాణులకు ఆది కారణము, చిదనము, ప్రకృతి పురుష వికార రహిత పరబ్రహ్మము అగు నీకు నమస్కారం. ఎవడు ఈ జగద్రూపంలో ఉన్నాడో, ఎవనిచే ఈ జగత్తు ప్రకాశిస్తూన్నదో, ఎవని నుండి ఉద్భవించిందో, ఎవనికి సంబంధించి ఉందో, ఎవని యందు లీన మవుతూన్నదో అట్టి పరమాత్మవు నీవే! అట్టి నీకు నమస్కారం. ఇహపరలోకాలకు అతీతుడు, నిర్వికారుడు, మహా ప్రభువు, స్వయంభువు అగు నీకు నమస్కారం. నువ్వు నీ ఆత్మయందు ఈ జగత్తును దర్శిస్తున్నావు.

శ్లోకం (శ్లో||): 
అవిద్ధదృక్ పరస్సాక్షీ సర్వాత్మా నేక రూపధృక్ | 
ఆత్మ భూతః పరబ్రహ్మ తపంతం శరణం గతః || 
న యస్య దేవా ఋషయ స్సిద్ధాశ్చ న విదుః పదమ్ | 
కః పునర్జంతురపరో జ్ఞాతు మర్హతి వేదితుమ్ ॥ 
దిదృక్షవో యస్య పదం ముక్తసంగా స్సుసాధవః | 
చరితం సుగతిరస్త్వం సలోకవ్రత మవ్రణమ్ ॥ 
త్వజ్ఞన్మాది వికారా నో విద్యంతే కే.పి దుఃఖదాః | 
తథాపి మాయయా త్వంహి గృహాసి కృపయాచ తాన్ || 
తస్మై నమః పరేశాయ తుభ్య మాశ్చర్య కర్మణే । 
నమో గిరాం విదూరాయ బ్రహ్మణే పరమాత్మనే ॥
తాత్పర్యం (తా||): 
అమోఘమైన దృష్టిగల వాడు, పరమాత్మ, సాక్షి, సర్వాత్మ, అనేక రూపాలను ధరించు వాడు, అన్నిటికి ఆత్మ ఐనవాడు, పరబ్రహ్మ, తపస్వి ఐన నీకు శరణు. నీ పరమపదాన్ని దేవతలు, ఋషులు, మరియు సిద్దులు కూడా ఎరుగరు. ఇతర ప్రాణులు నిన్నెలా తెలుసుకోగలరు? నీ స్థానాన్ని చూడగోరిన మానవులు సంగ రహితులై సాధువులవుతున్నారు. నీ చరిత్రయే మాకు మోక్షప్రదం. లోకాలన్ని నీనుండే ఉద్భవించినా నీవు వ్రణం (ఛిద్రం) లేని వాడవు! నీకు దుఃఖాన్నిచ్చే జన్మాది వికారాలు లేవు. కాని మాయచే దయతో వాటిని స్వీకరిస్తున్నావు. పరమేశ్వరుడు, ఆశ్చర్యకరమైన కర్మలను చేయువాడు, మాటలకు అందని వాడు, పరబ్రహ్మ, పరమాత్మ అగు నీకు నమస్కారం.

శ్లోకం (శ్లో||): 
అరూపాయోరు రూపాయ పరాయానంత శక్తయే । 
త్రిలోక పతయే సర్వ సాక్షిణే సర్వగాయచ ॥ 
నమ ఆత్మ ప్రదీపాయ నిర్వాణ సుఖ సంపదే । 
జ్ఞానాత్మనే నమస్తేస్తు వ్యాపకాయేశ్వరాయచ ॥ 
నైష్కర్యేణ సులభ్యాయ కైవల్య పతయే నమః | 
పురుషాయ పరేశాయ నమస్తే సర్వదాయ చ ॥ క్
షేత్రజ్ఞా యాత్మ రూపాయ సర్వ ప్రత్యయ హేతవే | 
సర్వాధ్యక్షాయ మహతే మూల ప్రకృతయే నమః ॥
తాత్పర్యం (తా||): 
రూపం లేని వాడు, పెద్ద రూపం కలవాడు, అనంతశక్తిమంతుడు, ముల్లోకములకు ప్రభువు, సర్వసాక్షి, సర్వమును పొంది ఉన్నవాడు, ఆత్మ రూపుడుగా ఉండి సర్వమును ప్రకాశింప చేయువాడు, మోక్ష స్వరూపుడు, ఆనంద ఘనుడు, జ్ఞాన ఘనుడు, సర్వ వ్యాపకుడు, సర్వమునకు ప్రభువు, సర్వకర్మ సన్న్యాస యోగముచే తేలికగా లభించువాడు, మోక్షము నిచ్చు ప్రభువు, పురుష స్వరూపుడు, సర్వేశ్వరుడు, సర్వము ఇచ్చువాడు. దేహము నందుండే సాక్షి, ఆత్మ రూపుడు, మనోవృత్తులన్నిటికి కారణమైన వాడు, సర్వమునకు అధ్యక్షుడు, సమష్టి బుద్ధి స్వరూపుడు, మూల ప్రకృతి స్వరూపుడు అగు పరమాత్మకు నమస్కారం.

శ్లోకం (శ్లో||): 
త్రినేత్రాయేషు వక్తాయ సదాభాసాయతే నమః | 
సర్వేంద్రియగుణ ద్రష్టే నిష్కారణ నమోస్తుతే ॥ 
త్రిలోక కారణాయాథాపవర్గాయ నమో నమః । 
అపవర్గ ప్రదాయాశు శరణాగత తారిణే ॥ 
సర్వామ్నాయాగమానాం చోదధయే పరమేష్ఠినే । 
పరాయణాయ భక్తనాం గుణానాంచ నమోస్తుతే ॥ 
నమో గుణారణిచ్ఛన్న చిదూష్మాయ మహేశ్వర । 
మూఢ దుష్ప్రప రూపాయ జ్ఞాని హృద్వాసినే సదా ॥
తాత్పర్యం (తా||): 
మూడు నేత్రములు గలవాడు, ఎల్లప్పుడు ప్రకాశించు వాడు, ఇంద్రియ గుణములన్నిటికి సాక్షి, కారణము లేనివాడు, ముల్లోకాలకు కారణమైనవాడు, మోక్ష స్వరూపుడు, శీఘ్రముగ మోక్షము నిచ్చువాడు, శరణాగత రక్షకుడు, సర్వవేద శాస్త్రములకు పెన్నిధి, పరమేష్ఠి, భక్తులకు పొందదగిన సర్వ శ్రేష్ఠమైనవాడు, సర్వ సద్గుణ నిధి, త్రిగుణములనే అరణిచే దాచి ఉంచబడిన చిప్లైనుడు, మహేశ్వరుడు, మూర్ఖులకు అందనివాడు, జ్ఞానుల హృదయాలలో నిత్య నివాసి ఐన శివునకు నమస్కారం.

శ్లోకం (శ్లో||): 
పశుపాశ విమోక్షాయ భక్త సన్ముక్తి దాయచ | 
స్వప్రకాశాయ నిత్యాయా? వ్యయా యాజస్రసంవిదే ॥ 
ప్రత్యగ్ర-2 వికారాయ పరమైశ్వర్య ధారిణే | 
యం భజంతి చతుర్వర్గం కామయంతీష్ట సద్గతిమ్ ॥ 
భూదకరుణస్త్వం నః ప్రసన్నో భవతే నమః । 
ఏకాంతినః కంచనార్థం భక్తా వాంఛంతి యస్య న ॥ 
కేవలం చరితం తేతే గాయంతి పరమంగలమ్ | 
అక్షరం పరమం బ్రహ్మ తమవ్యక్తా కృతిం విభుమ్ ॥ 
అధ్యాత్మ యోగ గమ్యం త్వాం పరిపూర్ణంస్తుమో వయమ్ | 
అతీంద్రియ మనాధారం సర్వాధార మహేతుకమ్ ॥ 
అనంత మాద్యం సూక్ష్మం త్వాం ప్రణమామోఖా ఖిలేశ్వరమ్ |
తాత్పర్యం (తా||): 
జీవుల బంధమును పోగొట్టే వాడు, భక్తులకు సద్రూపమగు ముక్తినిచ్చే వాడు, స్వప్రకాశుడు, నిత్యుడు, నాశములేనివాడు, జ్ఞాన ఘనుడు, ప్రత్యగాత్మ రూపుడుగా ఉండి సర్వమును చూచేవాడు, అవికారుడు, పరమైశ్వర్యమును ధరించి ఉన్నవాడు అగు పరమాత్మకు నమస్కారం. నిన్ను సేవించే వారికి ధర్మార్థ కామ మోక్షములు మరియు కోరిన సద్గతి లభిస్తుంది. అట్టి నువ్వు మాయందు దయను చూపు. మాపై ప్రసన్నతను చూపు. నీకు నమస్కారం. నీ ఏకాంత భక్తులు ఏ వస్తువునైనను కోరరు. పరమ మంగళమైన నీ చరిత్రను మాత్రమే గానం చేస్తారు. అక్షర పరబ్రహ్మ, అవ్యక్త స్వరూపుడు, సర్వవ్యాపి, అధ్యాత్మ యోగంచే పొందబడు వాడు, పరిపూర్ణుడు, ఇంద్రియాలకు గోచరం కానివాడు, ఆధారం లేనివాడు, అన్నిటికి ఆధారమైనవాడు, కారణము లేనివాడు ఐన నిన్ను మేం స్తుతిస్తున్నాం. అనంతుడు, ఆద్యుడు, ఇంద్రియ జ్ఞానానికి అందని వాడు, సర్వేశ్వరుడు ఐన నీకు నమస్కారం.

శ్లోకం (శ్లో||): 
హర్యాదయో ఖిలా దేవా స్తథా లోకాశ్చరా చరాః ॥ 
నామరూప విభేదేన ఫల్గ్వాచ కలయా కృతాః | 
యథార్చిషో గ్నే స్సవితుర్యాంతి నిర్యాంతి చాసకృత్ ॥
గభస్త యస్తథాయంవై ప్రవాహో గౌణ ముచ్యతే । 
నత్వం దేవో సురో మర్త్యో న తిర్యజ్ న ద్విజః ప్రభో ॥ 
న స్త్రీ న షండో న పుమాన్ సదసన్నచ కించన | 
నిషేధ శేషస్సర్వం త్వం విశ్వకృద్విశ్వ పాలకః ॥ 
విశ్వలయ కృద్విశ్వాత్మా ప్రణతా స్స్మస్త మీశ్వరమ్ |
తాత్పర్యం (తా||): 
విష్ణువు మొదలగు సమస్త దేవతలను, లోకాలను, చరాచర జగత్తును నువ్వు నామరూప భేదం కలిగేటట్లుగా అల్ప ప్రయత్నంచే నిర్మించావు. అగ్ని నుండి విస్ఫులింగాలవలె, సూర్యుని నుండి కిరణాల వలె ఈ త్రిగుణ ప్రవాహ రూపమైన జగత్తు నీ నుండి వ్యక్తమై మరల నీలోనే లీనమవుతోంది. ఓ ప్రభూ! నువ్వు దేవ రాక్షస మానవులలో ఎవరివీ కాదు! పశువు కాదు! పక్షివి కాదు! స్త్రీ పురుష నపుంసకుడవు కాదు! సత్ కాదు, అసత్ కాదు! ద్రవ్యం కాదు! సర్వాన్ని నిషేధించగా మిగిలే అద్వయ తత్త్వమే నీవు. సృష్టి, స్థితి, లయ కర్తవు. సర్వేశ్వరుడవైన నీకు నమస్కారం.

శ్లోకం (శ్లో||): 
యోగరంధిత కర్మాణో యం ప్రపశ్యంతి యోగినః ॥ 
యోగ సంభావితే చిత్తే యోగేశం త్వాం నతావయమ్ | 
నమో స్తుతే సహ్యవేగ శక్తిత్రయ త్రయీమయ ॥ 
నమః ప్రసన్న పాలాయ నమస్తే భూరి శక్తయే । 
కదింద్రియాణాం దుర్గేశా నవాప్య పరవర్త్మనే ॥ 
భక్తోద్దార రతాయాథ నమస్తే గూఢ వర్చసే | 
య చ్ఛక్త్యా హం ధియాత్మానం హతం వేద న మూఢధీః ॥ 
తం దురత్యయ మహాత్మ్యం త్వాం నతాః స్మో మహప్రభుమ్ |
తాత్పర్యం (తా||): 
యోగులు యోగంచే శుద్ధమైన కర్మలు గలవారై, నిర్మలాంతఃకరణంలో యోగీశ్వరుడవైన నిన్ను దర్శిస్తారు. నీ వేగం సహింపరానిది. ఇచ్ఛా, జ్ఞాన, క్రియా శక్తులు చతుర్వేదాలు నీ స్వరూపం. శరణన్న వారిని రక్షించు వాడు, అనంత శక్తిమంతుడు అగు నీకు నమస్కారం. ఇంద్రియ నిగ్రహం లేని వారికి పొంద శక్యం కాని జ్ఞాన మార్గం నీది. భక్తోద్ధారకుడవు! నీ ప్రకాశం గూఢంగా ఉంటుంది. నీ మాయా శక్తిచే మోహాన్ని పొంది, మూర్ఖుడనై నీ మహిమను, నా అసమర్ధతను తెలుసుకో లేకపోయా. నీ మహిమ అపారం. నీకు నమస్కారం.

## బ్రహ్మాదులు ఈశ్వరుని వివాహమాడుమని ప్రోత్సహించుట
మునులారా! ఆ విధంగా బ్రహ్మాది దేవతలు చేసిన స్తుతికి ప్రసన్నుడైన శంకరుడు వారి రాకలోని ఆంతర్యాన్ని తెలుపవలసిందని కోరగా విష్ణు ప్రేరితుడైన పితామహుడిలా అన్నాడు: "హే శంభో! నువ్వు నిత్యము యోగ పరాయణుడవైతే లోక స్థితి సక్రమంగా నడవదు. నువ్వు జగత్కార్యానికి సహకరించటం ఉత్తమం. నీ వల్ల అనేక మంది దుష్టరాక్షసులు వధింపబడవలసి ఉన్నారు. మన స్వరూపం ఒకటే ఐనా కార్యభేదం చేత మనలో రూపభేదం సిద్ధించింది. నువ్వు కార్య భేదానికి పూనుకొనని నాడు రూపభేదం నిష్ప్రయోజనం కదా! నేను, విష్ణువు కూడా కర్తవ్యంలో భాగంగా వివాహం చేసికొని సంసారులమయ్యాం. నువ్వు కూడా నీకు తగిన స్త్రీని వివాహమాడి గృహస్థువు కావటం అది లోక కళ్యాణమవుతుంది. ఈ విషయమై గతంలో మాకు వరదానం చేశావు. దానిని నెరవేర్చు.”
విధాత పల్కులను విన్న విశ్వనాథుడు స్మేరాననుడై ఇలా అన్నాడు: “ఓ బ్రహ్మా! ఓ విష్ణూ! మీరిద్దరు దేవతలలో ప్రముఖులు. నా నిర్ణయాన్ని చెపుతున్నాను వినండి. నేను తపోనిష్ఠుడను. విరాగిని, సదా యోగ మార్గ నిరతుడను. నేనెప్పుడూ పవిత్రమైన నివృత్తి మార్గంలో నిర్వికారంగా ఉండి ఆత్మారాముడనై ఉంటాను. నేను నిరంజనుడను. సదా అశుచినై అమంగళ వేషంలో అవధూత స్వరూపంలో ఉంటాను. అట్టి నాకు వివాహంతో ప్రయోజనం ఏమిటి? హృదయ దౌర్బల్యం కలవారు మాత్రమే వివాహ బంధంలో చిక్కుకొని పరులను కూడా బంధిస్తారు. అది క్షుద్ర కార్యం.
ఐనా లోక కళ్యాణం కొరకు వివాహం చేసికొని మీకిచ్చిన వాగ్దానాన్ని నిలబెట్టుకొంటాను. యోగ్యమైన మాటను చెపుతున్నాను వినండి. నా తేజస్సును వివేకంతో ధరింపగల, యోగ శక్తి గల, కామరూపిణి ఐన స్త్రీని వివాహమాడుతాను. నేను కామాసక్తుడనైతే ఆమె కూడా కామాసక్తురాలు కావాలి. నా ధ్యానానికి విఘ్నాన్ని కలిగించే స్త్రీ నాచే హతురాలవుతుంది. నా మాటయందు విశ్వాసాన్ని కోల్పోయిన నాడు నేనామెను పరిత్యజిస్తాను. సర్వ కర్మలలోను సదా నన్ననుసరించి ఉండగలిగే భార్యను నాకు చూపించండి."
ఆ మాటలను విన్న బ్రహ్మ విష్ణువులు మనస్సులో ఆనందించి వినమ్రంగా ఇలా అన్నారు: “హే ప్రభో! నువ్వు ఎలాటి స్త్రీని కోరావో సరిగ్గా అవే శుభ లక్షణాలుగల మంగళాంగిని నీకు నివేదించటానికి మేం చాలా సంతోషిస్తున్నాం. పూర్వం ఉమాదేవి
లక్ష్మీ, సరస్వతీ రూపాలను ధరించి, విష్ణువుకు నాకు అర్ధాంగి ఐంది. ఆమె ఇప్పుడు సతీదేవిగా దక్షకుమార్తెయై ఆవిర్భవించి నిన్ను భర్తగా పొందగోరి దృఢవ్రతయై తపస్సు చేస్తూవున్నది. శంకరా! ఆమెకు తపస్సిద్ధిని కలుగచేసి ఆమె మనోరథాన్ని నెరవేర్చి లోకాలకు పరమ మంగళాన్ని చేకూర్చు. మీరిద్దరు ఆదిదంపతులగుదురు గాక!"
అప్పుడు బుద్ధిశాలియైన విష్ణువు కూడా, శంకరా! బ్రహ్మ చెప్పిన మాటలను నా మాటలుగానే నెరవేర్చి ముల్లోకాలను కృపాదృష్టితో సనాథులుగా చెయ్యండి అని విన్నవించగానే 'తథాస్తు' అని పలికి శంకరుడు అదృశ్యమయ్యాడు. తక్కిన వారు యథాస్థానాలకు చేరుకొన్నారు. ఇక అక్కడ దక్షుని గేహంలో.

## సతీదేవి ఎదుట శంకర సాక్షాత్కారం
సతీదేవి ఆశ్వయుజ శుక్ల అష్టమి నాడు ఉపవసించి ఈశ్వరుని భక్తితో పూజించి నందా వ్రతాన్ని పూర్తిచేసింది. నవమి నాడు ఆమె ధ్యానమగ్నురాలై ఉండగా శంకరుడు ప్రత్యక్షమయ్యాడు. ఎదుట సర్వాంగ సుందరుడు, పంచవక్త్రుడు, త్రిలోచనుడు, శితికంఠుడు, చతుర్భుజుడు, మందాకినీ శోభితుడు ఐన శివుణ్ణి దర్శించి సిగ్గుతో శిరసు వంచి ఆయన పాదాలకు నమస్కరించింది.
ఆమె మనోగత అభిప్రాయాన్ని ఎరిగిన వాడైనా కేవలం ఆమె కోమల కంఠ స్వరాన్ని వినాలనే ఇచ్ఛతో శంకరుడు "ఓ దక్షపుత్రీ! నీ వ్రతానికి సంతోషించాను. వరాన్ని కోరుకో” అన్నాడు. భక్తవత్సలుడైన శంకరుని పల్కులకు ప్రేమ మగ్నురాలైన సతి లజ్జచే మాట్లాడలేక పోయింది. తరుణేందుమౌళి త్వరపెట్టగా తనను తాను నియంత్రించుకొని “ఓ వరదా! నీకిష్టమైన అనివారకమైన వరాన్ని ఇయ్యి” అని సతి కోరింది. వెంటనే వృషభధ్వజుడు వాక్యం పూర్తి కాకుండానే "నువ్వు నా భార్యవు కా" అన్నాడు.
తన అభీష్టం నెరవేరి నందుకు అతిశయించిన ఆనందంతో సతి మారు మాటాడలేక సుకుమార హావభావాలతో తన సంతోషాన్ని ప్రకటించింది. వారిరువురి హృదయాలలోను ఏకకాలంలో పుట్టిన శృంగారభావం భ్రూ కటాక్ష విక్షేపాది శృంగార చేష్టలలో ప్రకటితం కాగా కాలాంజన సన్నిభ ఐన సతి స్పట్టికోజ్జ్వల భాసమానుడైన శంకరుని సమీపంలో చంద్రుని చెంత నీలమేఘంలా తోచింది. విజ్ఞురాలైన సతి ఎట్టకేలకు ధైర్యం తెచ్చుకొని “ఓ ప్రభూ! తల్లిదండ్రుల అనుమతితో యథా శాస్త్రోక్తంగా నన్ను వివాహమాడి స్వీకరించండి" అంది. మహేశుడు 'అట్లే అగు గాక' అని పలికి, సతిని విడువలేక విడువలేక వెనుతిరిగి చూస్తూ హిమాలయ ప్రాంత తన ఆశ్రమానికి వెళ్ళాడు. సతి కూడా శంకరుని ఆజ్ఞను పొంది తల్లి వద్దకు వెళ్ళింది.
శంకరుడు నిజాశ్రమానికి చేరి ధ్యానమగ్నుడయ్యాడు. కాని దాక్షాయణీ విరహంచే ధ్యానం కుదరటం లేదు. వెంటనే పితామహుణ్ణి స్మరించాడు. సరస్వతీ సహితుడై చతుర్ముఖుడు ప్రత్యక్షమయ్యాడు. ఆయనను చూడగానే నిరుపేదకు నిధి దొరికినంత ఉల్లాసంతో ఉబ్బితబ్బిబ్బై ఇలా అన్నాడు శంభుడు. "హే బ్రహ్మన్! నేను సతిని వివాహమాడ గోరి స్వార్థపరుడనయ్యాను. స్వార్థ చింతనయే నా స్వభావ మన్నట్లు, ప్రపంచం అంతా స్వార్థం మీదే నడుస్తోందన్నట్లు అనిపిస్తోందిప్పుడు నాకు. వెంటనే దక్షుని ఇంటికి వెళ్ళు. సతిని నాకిచ్చి పాణిగ్రహణం జరిపేటట్లు అతణ్ణి ఒప్పించు. సర్వవిద్యా విశారదుడవైన నువ్వు ఈ సతీ విరహాన్నుండి నన్ను రక్షించు."
శంకరుని పల్కులకు సంతసించి ఆయన తొందరకు మనసులో నవ్వుకొని "కాలకంఠా! ఈ కార్యంలో నీకే కాదు, నాకు, దేవతలకు కూడా స్వార్థం ఉంది. దక్షుడు స్వయంగానే తన కుమార్తెను నీకిస్తాడు" అని పలికి దక్షనివాసానికి వెళ్ళాడు బ్రహ్మ.
మునులారా! ఇక అక్కడ సతీదేవి మహేశ్వర దత్త వరప్రదాన వృత్తాంతాన్ని తల్లిదండ్రులకు చెప్పగా వారు పరమానందంతో గొప్ప ఉత్సవాన్ని జరిపి ఈ కార్యం నెరవేరుట ఎట్లా అని చింతిస్తూండగా, సరస్వతీ సహితుడై చతుర్ముఖుడు దక్షుని ఇంట్లో సాక్షాత్కరించాడు. ఆదరంతో జరిపిన అతిథి మర్యాదలు పూర్తయ్యాక బ్రహ్మగారిలా అన్నాడు "కుమారా! శ్రద్ధగా విను నీ కుమార్తె చేసిన వ్రతానికి సంతోషించి శంకరుడు ఆమెను వివాహమాడ నిశ్చయించుకొన్నాడు. ఆ క్షణం నుండి అందరికి సుఖాలను పంచిపెట్టే శంకరునికి నీ కుమార్తె యొక్క విరహంచే సుఖమనేది లేకుండా పోయింది. గతంలో మన్మథుడు మహా ప్రయత్నం చేసికూడా ఏ శివుని జయించ లేక పోయాడో ఆ మహాదేవుడు కుసుమ బాణ విదగ్ధుడు కాకుండానే ఆత్మధ్యానాన్ని వీడి, దుఃఖితుడై ప్రాకృత జనునివలె సతీ ధ్యానంలో మునిగి పోయాడు. రుద్రగణాలతో మాట్లాడుతూ మధ్య మధ్యలో 'సతి యెక్కడ? సతి యెక్కడ?' అని దిక్కులు పరికిస్తున్నాడు. అతని వేడి నిట్టూర్పు గాడ్పులకు పూలవనం వాడింది. మలయానిలం వేడెక్కింది, కైలాసగిరి నీరైపారి ఆనవాలు లేకుండా పోయింది. నెత్తి మీదున్న చంద్రుడు నిట్టూర్పు సెగలు సోకి నిప్పులు కక్కుతున్నాడు. సతీదేవి ఏ తీరుగా శంభుని ఆరాధించిందో ఆయనిప్పుడు ఆ తీరుగా సతిని ఆరాధిస్తున్నాడు. గతంలో మనందరం
దేనిని అభిలషించామో అదిప్పుడు నెరవేరింది. శంకరుని కొరకు జన్మించిన సతిని ఆయనకిచ్చి కళ్యాణం జరిపించు. అది లోక కళ్యాణ మవుతుంది. ఆలస్యం చెయ్యకు. కృతకృత్యుడవు కా! నేను నారదుని ద్వారా కన్యాభిక్షను కోరి ఆయనను నీ ఇంటికి రప్పిస్తాను."
వాణీపతి హితోపదేశానికి సరే అన్నాడు దక్షుడు. అందరు తదనంతర కర్తవ్యంలో నిమగ్నమయ్యారు.

## సతీ కళ్యాణం
మునులారా! పిమ్మట బ్రహ్మ ఈ విషయాన్ని విన్నవించే నిమిత్తం హిమగిరిని చేరి శంకరుని కలుసుకొన్నాడు. అల్లంత దూరాన విధాతను చూచిన శంకరుడు ప్రాకృత జనుని వలె ఎంతో ఔత్సుక్యంతో లోకరీతిగా అనేక ప్రశ్నలను సంధించి ఎంతో ఆందోళనతో ఇలా అన్నాడు: "పితామహా! వెళ్ళిన పని ఏమైంది? నీ కుమారుడైన దక్షుడేమన్నాడు? త్వరగా చెప్పు! సతి ఎలా ఉంది? ఈ విరహం భరింపశక్యం కాకుండా ఉంది. లోకంలో అందరి దుఃఖం నన్ను పట్టుకొని పీడిస్తున్నట్లుంది."
శంకరుని వేగిరపాటుకు జాలిని పొంది, ఆంతర్యంలో ఆనందించి ఇలా అన్నాడు కమలాసనుడు. "ఈ కార్యం సిద్ధించింది. నీ కొరకు తనువెత్తిన సతిని దక్షుడు నీకు పత్నిగా సమర్పించటానికి సిద్ధంగా ఉన్నాడు. ఈ సుముహూర్తం ఎప్పుడొస్తుందా అని ఉవ్విళ్ళూరు తున్నాడు. శుభ ముహూర్తంలో నీ అనుచర గణంతో కలిసి కన్యాభిక్ష కోసం దక్షుని ఇంటికి వెళ్ళు. మేమంతా కూడా వస్తున్నాం."
ఈ మాటలు చెవుల పండువై తోచ రుద్రుడు తన గణంతో సిద్ధమయ్యాడు. లక్ష్మీ సహితుడై నారాయణుడు, సరస్వతీ విలసితుడైన బ్రహ్మ, నారదుడు, మరీచ్యాది ఋషులు, ప్రజాపతులు సకలదేవతా సమూహం ఉత్సాహంతో తన్ననుసరింప రుద్రగణంతో కూడి చైత్ర శుక్ల త్రయోదశి ఉత్తరా నక్షత్రయుక్త ఆదివారం నాడు మహా కోలాహలంగా కన్యావరణ నిమిత్తం బయలు దేరాడు రుద్రుడు. దక్ష గృహాన్ని చేరారు.
వారందిరి రాకను ఎరిగిన దక్షుడు గగుర్పాటుతో ఎదురేగి, సత్కరించి, శివుణ్ణి ఉచితాసనాసీనుణ్ణి చేసి తక్కిన వారికి కూడా యధోచిత మర్యాదలను జరిపి అందరిని పూజించాడు. తదనంతరం అందరిని సంప్రదించి దక్షుడు ప్రీతుడై తండ్రితో "తండ్రీ! ఈ పాణిగ్రహణాన్ని మీరే జరిపించండి" అని కోరగా వేదోక్తంగా కార్యాన్ని నిర్వర్తించాడు బ్రహ్మ. వృషభ ధ్వజుడు యథావిధిగా వివాహ కర్మను అనుష్టించి, దాక్షాయణీ పాణిగ్రహణాన్ని చేశాడు. సప్తర్షులు స్వస్తి వాచకాలను పఠింపగా, గంధర్వులు పాడగా, అప్సరసలాడగా అఖిలజన లోచనోత్సవంగా సతీ శంకరుల కళ్యాణోత్సవం సాగింది. దక్షుడు కృతార్థుడయ్యాడు. ఉమాపరమేశ్వరులు ప్రసన్నులయ్యారు.

## సతీ కళ్యాణం - శివ లీల
ఋషులారా! అటు పిమ్మట జరిగిన అద్భుత వృత్తాంతాన్ని చెపుతున్నాను వినండి. కన్యాదాన సమయంలో దక్షుడు శివునకు అనేక వస్తువులను సారెగా ఇచ్చి, బ్రాహ్మణులకు భూరి సత్కారాలను పంచిపెట్టాడు. అప్పుడు విష్ణువు లక్ష్మీ సహితుడై శివుని వద్దకు వచ్చి అంజలి ఘటించి వినయంగా ఇలా అన్నాడు: “మహాదేవా! కరుణా సముద్రా! ఈ జగత్తుకు నీవు తండ్రివి, సతి తల్లి. శిష్టరక్షణ దుష్ట శిక్షణ కొరకే మీరవతిస్తారని సనాతనమైన వేదం అంటూన్నది. ఈ సతిని ఎవరైతే అభిలాషతో చూస్తారో వారిని సంహరించు. ఇది నా విన్నపం."
పాణిగ్రహణానంతరం బ్రహ్మ ఆది దంపతులచే అగ్నికార్యం జరిపించి ప్రదక్షిణం చేయించాడు. మునులారా! ఆ సమయంలో సతీదేవి చీర తొలగి లాక్షారంజితము, కుసుమ కోమలము, అలంకార శోభితము, నక్షత్ర శోభాయుత నఖమండితము ఐన పాద ద్వయం కనిపించింది. సకల లోకాశ్రయమైన ఆ పాదాలను చూడగానే బ్రహ్మగారి మనస్సు క్షణంలో వికలమైంది. హర్షంతో, ఉత్కంఠతో శివమాయా మోహితుడై తదేక దీక్షతో వాటివైపే చూచాడు.
అంతే కాదు సతీముఖ సందర్శన కుతూహలంతో అగ్నిహోత్రంలో ఆజ్యాహుతిని అల్పంగాను, పచ్చికర్రలను అధికంగాను వేసి అంతటా పొగ క్రమ్ముకొనేటట్లు చేశాడు. దట్టమైన ఆ పొగకు తాళలేక శివుడు కళ్ళు మూసుకొన్నాడు. అదే సమయంలో సతీదేవి కూడా మేలి ముసుగును తొలగించి అరవిందాల వంటి హస్తాలతో కళ్ళు మూసుకొంది. అదే అదనుగా బ్రహ్మగారు కాంక్షను అణచుకోలేక ధైర్యంతో వంచిన తలను పైకెత్తి సాభిలాషుడై సతీముఖ సందర్శనం చేశాడు. నిగ్రహాన్ని కోల్పోయాడు. వెంటనే మంచు ముద్దవలె నాలుగు బిందువుల పరిమాణం గల శుక్రం జారి పడింది. విస్మితుడై శంకతో అన్యులకు గోచరం కాకుండా దానిని కప్పేశాడు.
భగవానుడైన శంకరుడు దివ్య దృష్టిచే దానిని తెలుసుకొని బ్రహ్మయొక్క జుగుప్సిత కర్మను గర్హించి శూలంతో ఆయనను శిక్షింప బోయాడు. అగ్ని సదృశంగా భయంకరంగా ఉన్న శంకరుణ్ణి చూచి నారాయణుడు, మరీచ్యాది ఋషులు, సర్వదేవ గణాలు భయకంపితులై ఇలా స్తుతించారు.
"హే దేవదేవా! నువ్వు శరణాగత వత్సలుడవు. మీ దంపతులిద్దరు జగత్తుకు తల్లిదండ్రులు. మేమందరం మీ దాసులం. ఆగ్రహాన్ని విడిచిపెట్టు, ఈ బ్రహ్మను రక్షించు." దక్షుడు కూడా “వద్దు! వద్దు!' అని అరుస్తూ ముందుకురికి శూలపాణియైన శివుని చేతిని పట్టుకొన్నాడు. ఆ ప్రాంగణమంతా హాహాకారాలతో దద్దరిల్లింది. కార్యకుశలుడు, బుద్ధిశాలియైన విష్ణువు రుద్రునికి నమస్కరించి వారిస్తూ ఇలా అన్నాడు. “ఓ భూతనాధా! సృష్టికర్త ఐన ఈ బ్రహ్మను సంహరించవద్దు. ఇతణ్ణి సంహరిస్తే సృష్టి కార్యానికి విఘ్నం ఏర్పడుతుంది. అంతపని చెయ్యవద్దు. దక్షపుత్రిక ఐన ఈ సతిని మంచి ఉపాయంతో నీకు భార్య అయ్యేటట్లుగా వ్యవస్థచేసింది ఈయనే కదా! అలా చేసి మరో విధంగా నీకు ప్రాణదానం చేశాడు! కనుక రక్షించు."
ఐనా రుద్రుని కోపం చల్లారలేదు. "పూర్వం నువ్వు చేసిన విన్నపాన్ని మన్నించాను. దాన్నిప్పుడు నెరవేరుస్తాను. మరో సృష్టికర్తను సృష్టిస్తాను." అంటూ నిశిత త్రిశూలాన్ని త్రిప్పాడు. అప్పుడు చిరు నవ్వుతో వివేకశీలి ఐన విష్ణువు సమయోచితంగా ఇలా అన్నాడు: “పరమ పురుషా! ప్రతిజ్ఞాపాలన యుక్తమే కాని ఎవరిని వధిస్తావు? ఈ పితామహుడు నీ నుండి ఆవిర్భవించిన నీ స్వరూపమే గదా! నిన్ను నీవే చంపుకొంటావా? ఆత్మ హత్య మహా పాపం గదా?" ధార్మికమైన విష్ణువు పల్కులకు పరమేశ్వరుడు ప్రసన్నుడై తన ప్రయత్నాన్ని విరమించుకొన్నాడు.

## సతీ సహితుడై శివుడు కైలాసానికేగుట
మునులారా! ప్రసన్నుడైన పరమేశ్వరుని దర్శించి సర్వులు నిర్భయులై సుఖులయ్యారు. విధాత కూడా తేరుకొని “శంకరా! ఈ పాపశుద్ధి నిమిత్తం ప్రాయశ్చిత్తాన్ని చెప్ప వలసింది" అని వేడగా ఈశ్వరుడిలా అన్నాడు. "పితామహా! భయాన్ని విడిచి నీ తలను నీ చేతితో స్పృశించు." బ్రహ్మ అలానే చేశాడు. వెంటనే అక్కడ వృషభ వాహనుడైన శివుని రూపం గోచరించింది. కమలాసనుడు సిగ్గు పడ్డాడు. అప్పుడు సుప్రసన్నుడైన చంద్రచూడుడిలా అన్నాడు.
"వత్సా! నేను అధిష్ఠించి ఉన్న ఈ రూపంతోనే మదారాధనా తత్పరుడవై తపస్సు చెయ్యి. ఈ పైన లోకంలో నీవు "రుద్ర శిరస్కుడు" అనే నామంతో ఖ్యాతికెక్కగలవు. ఈ వీర్యపతనం మానవుల లక్షణం. కనుక నువ్వు మనుష్యుడవై భూలోకంలో సంచరించు. నిన్ను దర్శించిన వారు బ్రహ్మ శిరస్సుపై రుద్రుడున్నాడేమి! అని ఆశ్చర్యమగ్న మానసులౌతారు. ఈ గాథను విన్న వారు 'పరదారాభిలాష' అనే దోషం నుండి ముక్తులౌతారు. జనులు ఈ గాథను అధికంగా చెప్పుకొని నీయందు దోషారోపణ చేస్తే అంత అధికంగా నీ పాపంతొలగి అది వారికి సంక్రమిస్తుంది. నిన్ను పరిహసించిన వారికి కూడా అదే శిక్ష. ఇదే నీకు ప్రాయశ్చిత్తం.
నీ రేతస్సు నాలుగు బిందువులు భూమిపై పడ్డాయి. వాటి నుండి ప్రళయ కాలంలో సంవర్తకం, ఆవర్తం, పుష్పకం, ద్రోణం అనే నాలుగు మేఘాలు ఉద్భవించి ముయ్యేడు. వారాలు కుంభవృష్టిగా కురిసి ప్రళయాన్ని సృష్టిస్తాయి.
శంకరుని పల్కులకు ప్రత్యక్ష సాక్ష్యంగా వెంటనే అంతరిక్షంలో నాలుగు మేఘాలు ఉద్భవించి గర్జిస్తూ అల్ప వృష్టిని కురిపించాయి. వాటిని చూచి అచటి వారందరు భయకంపితులు కాగా దాక్షాయణీ శంకరుల ఆజ్ఞచే అవి వాటి స్థానానికి చేరుకొన్నాయి.
అనంతరం బ్రహ్మగారు మిగిలిన వివాహ కర్మను పూర్తి చెయ్యగానే శంకరుడు లోకగతి ననుసరించి "పితామహా! ఆచార్యుడవై ఈ వివాహ కర్మను లెస్సగా నిర్వహించి పరిసమాప్తి చేశావు. నువ్వు సురజ్యేష్టుడవు. ఎంత దుర్లభమైన దానినైనా ఈయగలను. దక్షిణ కోరుకో!" అని ప్రీత చేతస్కుడై పల్కగానే పద్మభవుడిలా ప్రార్థించాడు.
"ఓ దేవదేవా! నువ్వు ఇదే రూపంతో ఈ వేదియందు సర్వదా ఉండి లోకులను పాప వినిర్ముక్తులను చెయ్యి. నేను ఈ వేదికకు దగ్గరలో నా ఆశ్రమాన్ని నిర్మించుకొని నా పాప నివారణార్థం తపస్సు చేసికొంటాను. లోకంలో స్త్రీగాని, పురుషుడుగాని చైత్ర శుక్ల త్రయోదశి ఉత్తరా నక్షత్రయుక్త ఆదివారం నిన్ను భక్తితో సందర్శిస్తారో వారికి మనోభీష్టాలు నెరవేరేటట్లు అనుగ్రహించు. వెంటనే దేవదేవుడు 'తథాస్తు' అన్నాడు.
తరువాత దక్షుని ఆజ్ఞను పొంది సతీ సహితుడై వృషభ వాహనా రూఢుడై హిమవత్పర్వత ప్రాంత కైలాసాశ్రమానికి పయనమయ్యాడు శంకరుడు. స్వాయంభువ మన్వంతరంలో ఈ గాథ జరిగింది. తనను అనుసరిస్తూ వచ్చిన దక్షుని మార్గమధ్యంలో పంపించేశాడు. నిజాశ్రమానికి చేరుకొని వెంటవచ్చిన వారందిరిని సాదరంగా సన్మానించి సాగనంపేడు. అచిరకాలంలోనే నిజమనోరథ ప్రాప్తికి ముదిత మానసుడై శంకరుడు సతీసహితుడై హిమాలయ విహార భూములంతా విహరించాడు.
ఈ కళ్యాణ గాథను ఎవరైతే పఠిస్తారో లేదా శ్రవణం చేస్తారో వారికి చిత్తశాంతి, దేహ స్వాస్థ్యము కలిగి సుఖ సౌభాగ్యాలు కలుగుతాయని శంకరుడు వరమిచ్చాడు.

## సతీ - శంకరుల విహారం
తదనంతర గాథను సూతుడు మునులకిలా వివరించాడు. “మునులారా! తన ఆశ్రమానికి చేరుకొన్న శంకరుడు ప్రాకృత జనుని వలె సతీసహితుడై తన సృష్టిలో తానే రమించిన లీలా విహారాన్ని చెపుతున్నాను వినండి. ముందు వృషభాన్ని దిగి సతికి కేలూత ఇచ్చి దింపి, ఆమె ముఖావలోకనం చేసి మురిసి పోయాడు. గణాలను పిలిచి తనెప్పుడు స్మరిస్తే తక్షణం రావలసిందిగా ఆజ్ఞాపించి వారిని పంపించివేశాడు. సతితో కూడి నవరత్న కాంతి పుంజ శోభా విరాజితమైన తన గిరికందరం లోకి ప్రవేశించాడు. ఆ రహస్య స్థావరంలో దాక్షాయణితో కూడి అనేక లీలలను ప్రదర్శించాడు.
వనంలోకి వెళ్ళి పుష్పాలను కోసి మాలగా కూర్చి ఆమె కంఠాన్ని అలంకరించి నా కపాల మాల బాగుందా నీ కుసుమహారం బాగుందా అని అడిగే వాడు.
సతి నిలువుటద్దం ముందు నిలబడి తిలకం దిద్దుకొనే వేళ హఠాత్తుగా ఆమె వెనుక ప్రత్యక్షమై తనూ ముఖం చూచుకొని నా త్రినేత్రం బాగుందా నీ తిలకం బాగుందా అని ప్రశ్నించే వాడు.
శిరీష కుసుమ పేశలమైన ఆమె పాదాలను లత్తుకతో అలంకరించి ఫాల నేత్రాగ్ని అరుణ ప్రభలతో మరింత రాగరంజితం చేసేవాడు.
సన్నిహితంగా సతీముఖ సౌందర్యం వీక్షించాలనే కాంక్షతో, పరులాలకించరాదు... రహస్యం, అంటూ చెవిలో చెప్పేవాడు.
అన్యమనస్కురాలై కూర్చున్న ఆమెను వెనుకనుండి వచ్చి కనులు మూసి, నా చేతులు పెద్దవా నీ కన్నులు పెద్దవా అని అడిగేవాడు.
ఆమె సర్వావయవాలను కుసుమ విరాజితం చేసి చైత్రరథంలా ఉన్నావు అనేవాడు.
కైలాస పర్వత ప్రాంత రమ్యలతా గృహాలన్నిటి యందు సతీసహితుడై విహరించాడు. ఆపై కైలాసాన్ని వీడి హిమవత్పరత ప్రాంత రమ్య వన ప్రదేశాలయందు సంచరించాడు. ఇప్పుడు కందర్పుడు దర్పంతో ఎల్లవేళలా శంకరుని చెంత కింకరునిలా నిల్చుంటున్నాడు. ఛాయలా వసంతుడు జంట బాయక వెంట తిరుగుతున్నాడు.
పుష్పిత ద్రుమాలు! వికసిత కుసుమ శోభితాభిరామ లతలు! ప్రపుల్ల పద్మ సమాకీర్ణ నిర్మల జలపూర్ణ సరోవరాలు! సకల జన మోహకారక మలయానిలం! ఎల్లెడలా వసంత వైభవమే! ఆ సమయంలో శైల శిఖరాగ్రాల యందు, గిరి కందరాల యందు, గోత్ర నిర్ఘరుల యందు, పర్వత ఉపత్యకల యందు, అద్రి నికుంజములయందు, వారి తీరముల యందు, పుష్పవనముల యందు సర్వ సృష్టి ఆయన ఇల్లే కనుక సతితో కూడి పరమేశ్వరుడు యథేచ్ఛగా విహరించాడు. ఆ క్షణంలోనే ఆత్మ బోధ చేస్తున్నాడా అన్నట్లు నిర్విరామంగా సల్లాపాలతో, కృపా వీక్షణాలతో, హాస్య ప్రసంగాలతో, సంభాషణలతో సతితో కూడి లీలా విహారం చేశాడు ఈశ్వరుడు. ఈ విధంగా దివ్యమానంచే ఇరవై ఐదు సంవత్సరాలు వినోదించాడు.

## వర్షఋతు శోభ-సతీ శంకరుల విహారం
ఓ మునులారా! ఇంతలో వర్షఋతువు ప్రవేశించింది. ఆకాశంలో తిరుగాడుతున్న నల్లని మేఘాలను చూచి దాక్షాయణి శంకరునితో ఇలా అంది. "నాథా! మిక్కిలి దుస్సహమైన వర్ష ఋతువు ఆరంభమైంది. మనకొక నివాసాన్ని ఏర్పాటు చెయ్యండి. అనేక రంగుల మేఘాల గుంపులు తమ గర్జనలతో దిక్కులను, ఆకాశాన్ని ప్రతిధ్వనింప చేస్తున్నాయి. వేగంగా వీచే గాలులు కదంబ పుష్ప పరాగాన్ని ఎగరగొడ్డూ, నీటి ధారలను చెదర గొడ్డూ హృదయానికి భయాన్ని కలిగిస్తున్నాయి. కుండపోతగా జలాలను వర్షిస్తూ, మెరుపు తీగలే పతాకలుగా తీవ్రంగా గర్జిస్తూన్న ఈ మేఘాలను చూస్తే ఎవని మనస్సు భీతావహం కాకుండా ఉంటుంది? మేఘచ్ఛన్నమైన సూర్య చంద్రులు గోచరం కాని కారణంగా, రాత్రి పగలు ఒక్కలా ఉంది.
వాయు సంచలిత గాములైన ఈ మేఘాలు చంచలమైన లక్ష్మివలె ఒక్క చోట ఉండవు గదా! గాలికి కదలుతూన్న మహావృక్షాలు ఆకాశంలో నర్తిస్తూన్నట్లున్నాయి. భీరువులకు భయాన్ని కలిగిస్తున్నాయి. నల్లని మేఘాలు, ఎగిరే తెల్లని కొంగలు యమునా నదిలో నురగల్లా ఉన్నాయి. నల్లని జలధరాల మధ్య ఉదయిస్తూన్న అరుణుడు సముద్రంలో మండుతూన్న బడబాగ్నిలా ఉన్నాడు.
గృహ ప్రాంగణంలోని గింజలు మొలకెత్తాయి. పంట చేలల్లో సస్యాలు పెరుగుతున్నాయని వేరే చెప్పాలా? నాథా! ఈ సౌందర్యం చాలా కుటిల మైనది సుమా! కలిలో లక్ష్మీదేవి సత్పురుషులను వీడి దుష్టులను ఆశ్రయించినట్లుగా కింశుక పుష్పాలను ఆశ్రయించింది. వన సీమల యందు నెమళ్ళు జలధర గర్జనలను విని చాలా ఆనందంతో కేకాధ్వనులను చేస్తూ పింఛాలను పైకెత్తి నాట్యం చేస్తున్నాయి.
మేఘోదయాన్ని చూచి ఉల్లాసాన్ని పొందే చాతక పక్షులకు ఈ వర్ష ఋతువు మనోహరం కావచ్చుకాని ధారాపాతంగా వర్షం పడుతున్నా పథికులు వియోగ తాపాన్నే
అనుభవిస్తారు. ఈ జీమూతాల పొగరును చూడండి! ఇవి వడగళ్ళతో నా దేహాన్ని కప్పేస్తున్నాయి. ఇలాటి విషమ కాలంలో కాకులు, చకోరాలు కూడా గూళ్ళు కట్టుకొంటున్నాయి. నాథా! మనకంటూ ఒక ఇల్లు లేదు గదా? ఎక్కడో ఒక చోట ఇల్లు కట్టే ప్రయత్నం చెయ్యండి.
దాక్షాయణి పల్కులకు తన శిరోభూషణమైన చంద్రుని వెన్నెలకు మెరుగు పెట్టేటట్లుగా ఇందుధరుడు మందహాసం చేసి ఇలా అన్నాడు: “ఓ మనోహరీ! ఎక్కడ నిర్మించమంటావు? హిమాలయ గిరి శిఖరాల మీదనా? మేఘాలు వాటి సానువుల వరకే ఎగరగలవు. పోనీ కైలాస పర్వతం మీదనా? దాని పాదాల వరకు విహరించగలవు. లేక మేరు గిరి శిఖరంపైనా? పుష్కరావర్తకాది వారివాహాలు సైతం ఆ ఛాయలకే రావు. వీటిలో దేనియందు నివాసముండాలనుకొంటున్నావు? చెప్పు.
హిమాలయాలైతే అక్కడ మందమారుతం వీస్తూ ఉంటే బంగారు రెక్కల పక్షులు ఎగురుతూ ఉంటాయి. శ్రవణపేయంగా కలకూజితాలు చేస్తూంటాయి. వాటితో గొంతు కలిపి నువ్వూ పాడుకోవచ్చు. అక్కడి మణి కుట్టిమముల యందు సిద్ధాంగనలు స్వేచ్చా విహారం చేస్తూ ఉంటారు. నాగాంగనలు, గిరి కన్యకామణులు, కిన్నెర యువతులు ఆట పాటలలో నీకు సహాయులుగా ఉంటారు. బహుశః నీ సౌందర్యాన్ని చూచి వారికి వారి శరీరం మీద అనాదరం కలుగుతుంది కాబోలు! గుణ రూపాలలో అసమానమైన హిమవంతుని భార్య నీకనుకూలంగా ఉండి నిత్యోల్లాసియై ఉంటుంది.
గిరి సార్వభౌముడైన హిమవంతుని రాజధాని మహా శోభాయమానంగా ఉంటుంది. సిద్ధసేవితమైనది. అక్కడ సంతత వసంతం. అచట చెట్లన్నీ కల్పద్రుమాలే! ఆ ప్రాంతమంతా మహోదారులు, పరమ శాంతులు, తపోధనులు ఐన మునులతో, యతులతో శాంత గంభీరంగా ఉంటుంది. సానువులన్ని స్పటిక, స్వర్ణ, రత్న కాంతులతో చిత్రవర్ణ సమాకీర్ణంగా నయనానందంగా ఉంటాయి. మానసాది సరస్సులు అనేకం ఉన్నాయి. అక్కడ బంగారు తూండ్లుగల పద్మాలున్నాయి. అవన్నీ తాబేళ్ళు, మొసళ్ళు, వివిధ జలచరాలతో చూడ ముచ్చటగా ఉంటాయి. సింహాలు, ఎనిమిది కాళ్ళ శరభ మృగాలు, మృగ రూపం పురుష స్వభావం కల పురుష మృగాలు ఇంకా అనేకం ఉన్నాయక్కడ. కస్తూరి, చమరీ మృగాల వంటి అపురూప చతుష్పాత్తులున్నాయి. స్వర్ణపుండరీకాలు, కుంకుమ పువ్వుతోటలకు కొదవేం లేదు. తిత్తిరి, భరద్వాజ, క్రౌంచ, చాతక, చక్రవాక పక్షుల కలకూజితాలు కామోద్దీపనాన్ని కలిగిస్తూ ఉంటాయి.
ఇంద్ర, కుబేర, యమ, వరుణ, అగ్ని, నిర్భతి, వాయు, ఈశానుల రాజధానులన్ని అక్కడే ఉన్నాయి. రంభోర్వశీమేనకాది అప్సర స్త్రీగణ నృత్యగాన విలాసాదులను నువ్వు నిత్యము తిలకించవచ్చు. లేదా కైలాసంలోనే నివాసం ఏర్పాటు చేసుకొందామా? ఇది గుణాలలో మేటి ఐన మేరువు కంటె గొప్పది. అలకాధిపతి పట్టణానికి చెంతనే ఉంటుంది. అక్కడ ఆకాశ గంగలో నిత్యము జలక్రీడలాడుకోవచ్చు. అన్నిటికి మించి అక్కడ చంద్రునికి వృద్ధి క్షయాలు లేవు.
అచట గిరికందరాలన్ని సుస్వరంతో వేదగానం చేస్తూ ఉంటాయి. ఉషనిత్తులు నీకు చెలికత్తెలై సేవిస్తూంటాయి." శ్రవణ మాత్రం చేతనే మనోల్లాసాన్ని కలిగించే శంకరుని పల్కులకు సంతసించి సతీదేవి తన మనోగతాన్ని మెల్లగా ఇలా వెల్లడించింది. “నాథా! హిమవత్పర్వత ప్రాంత కైలాస శిఖరం మీదనే మన నివాసాన్ని ఏర్పాటు చెయ్యండి." శివుడా మాటలకు పరమ మోహితుడై దాక్షాయణితో కూడి హిమాద్రి శిఖరానికి చేరుకొన్నాడు. అచ్చటికి గరుడుడు కూడా వెళ్ళలేడు. మేఘాలన్ని స్పటిక కాంతులతో పగలే వెన్నెలను కురిపిస్తూంటాయి. ఈ విధంగా సతీశంకరులు కైలాసాన్నే స్థిరనివాసంగా చేసికొని లోకాలన్నీ సంచరిస్తూ ప్రేమ భావన అనుజలాలతో అనురాగమనే మహీరుహాన్ని వర్ధిల్ల చేశారు.

## శివభక్తి మహిమ
మునులారా! ఈ విధంగా సతీ శంకరులు పదివేల దివ్య సంవత్సరాలు విహరించారు. ఒక రోజున సతి నివృత్తి భావంతో శివుని సమీపించి "నాథా! అనేక వేల దివ్య సంవత్సరాలు నీతో విహరించి ధన్యురాలనయ్యాను. నా మనసిప్పుడు ప్రవృత్తి మార్గం నుండి మళ్ళింది. పర తత్త్వాన్ని తెలుసుకొనాలను కొంటున్నాను. దేవా! జీవుడు ఏ తత్త్వాన్ని ఎరిగి శీఘ్రమే సంసార దుఃఖాన్ని దాటగల్గుతాడో ఆ మోక్షోపాయాన్ని చెప్పవలసింది" అని కోరగా శంకరుడిలా చెప్పాడు.
"దాక్షాయణీ! మంచి ప్రశ్నే అడిగావు విను. పరతత్త్వం అంటే విజ్ఞానం. ఆ విజ్ఞానం ఉదయించిన జ్ఞాని మనసులో, 'నేనే బ్రహ్మమును' అనే స్మృతి కలుగుతుంది. ఆ జ్ఞానం దుర్లభం. నాయందలి భక్తియే ఆ జ్ఞానం పుట్టటానికి హేతువవుతుంది. ఆ భక్తి తొమ్మిది విధాలు. జ్ఞానానికి భక్తికి భేదం లేదు. భక్తిలేని వానికి జ్ఞానం కలగదు. భక్తుల విషయంలో నాకు తారతమ్యాలు లేవు. కుల, జాతి, వర్ణ భేదాలు లేవు. ఆ భక్తి సగుణ నిర్గుణ భేదంచే రెండు విధాలు. సహజంగా హృదయంలో పుట్టిన భక్తి గొప్పది. కోరికలతో పుట్టిన భక్తి తక్కువది.
ఈ సగుణ, నిర్గుణ భక్తి నైష్టికి అనైష్ఠికి భేదం చేత రెండు విధాలు. నైష్టికీ భక్తి ఆరు భేదాలు కలది. అనైష్ఠికిలో భేదాలు లేవు. సగుణ నిర్గుణ భక్తి విహితం, అవిహితం భేదంచే బహు భంగులుగా ఉంటుంది. భక్తి ఏదైనా అంగాలు తొమ్మిది. 1. శ్రవణం, 2. కీర్తనం, 3. స్మరణం, 4. సేవనం, 5. దాస్యం, 6. అర్చనం, 7. నమస్కారం, 8. సఖ్యం, 9. ఆత్మార్పణం. వీటికి అనేక ఉపాంగాలున్నాయి. ఈ నవ విధములైన భక్తిని వివరిస్తాను. సమాహిత చిత్తంతో విను.
1. భగవత్కథలను శ్రద్ధాభక్తులతో వినటం శ్రవణం.
2. భగవంతుని లీలలను గానం చెయ్యటం కీర్తనం.
3. సర్వ వ్యాపకుడైన శంకరుని నిత్యము సర్వత్రా దర్శించి లోకంలో నిర్భయుడై ఉండుట స్మరణం.
4. సూర్యోదయం మొదలు అంకిత భావంతో సర్వదా సేవకుని వలె అనుకూలంగా ఉండటం సేవనం.
5. భగవంతుని ప్రియునిగా భావిస్తూ అమృత రూపానందాన్ని అనుభవించటం దాస్యం.
6. పాద్యం మొదలు షోడశోపచారాలతో పూజించటం అర్చన.
7. అష్టాంగములచే భూమిని స్పృశించుట వందనం.
8. అంతా మనమేలు కొరకే అనే దృఢ నిశ్చయం సఖ్యం.
9. దేహం మొదలు సర్వమును భగవానుని ప్రీతి కొరకు సమర్పించటం ఆత్మార్పణ.
ఓ దేవీ! ఇట్టి భక్తి శ్రేష్ఠం. జ్ఞాన వైరాగ్యాలకు తల్లి వంటిది, ముక్తికి దాసి వంటిది ఐన ఇట్టి భక్తి ఉత్తమోత్తమమైనది. సర్వ కర్మల ఫలం భక్తినుండే పుడుతుంది. భక్తియందు నాకు నీపైగల ప్రేమతో సమానమైన ప్రేమ ఉంది. భక్తుడు నాకిష్టుడు. ముల్లోకాలలో భక్తికంటే సుఖావహమైన మార్గం లేదు. కలియుగంలో భక్తి గొప్పది. కలిలో జ్ఞానవైరాగ్యాలు ఉత్సాహం ఉడిగి జవసత్త్వాలు లేనివై ఉంటాయి. వాటిని స్వీకరించేవారు లేని కారణంగా అవి శిథిలావస్థలో ఉంటాయి. కలిలో భక్తి ప్రత్యక్షఫలాన్నిస్తుంది. నా భక్తునికి నేనెప్పుడూ సహాయం చేస్తాను. పూర్వం నా భక్తుని కారణంగానే సూర్యునిపై అతిక్రోధాన్వితుడ నయ్యాను. భక్తుని కారణంగానే పక్షపాతం లేకుండా రావణుని పరిత్యజించాను. చెడు ఆలోచన గల కుమతి ఐన వ్యాసుని, నందిచే దండింప చేసి కాశీ బహిష్కరణ శిక్ష విధించాను." 
ఈ విధంగా శంకరుడు సతికి; భక్తికి సంబంధించిన అన్ని విషయాలను బోధించాడు. అంతే కాకుండా యంత్ర సహితంగా తంత్ర శాస్త్రాన్ని, పంచాంగాన్ని, ఇతిహాసాలను, భక్తుల గాథలను, వర్ణాశ్రమ ధర్మాలను, రాజ, పుత్ర, స్త్రీ ధర్మాలను, జీవ సుఖావహమైన వైద్య, జ్యోతిష, సాముద్రిక శాస్త్రాలను చివరగా నాశ రహితమైన తత్త్వాన్ని దయతో స్పష్టంగా ఉపదేశించాడు.

## సతీదేవి శ్రీరాముని పరీక్షించుట
తపోధనులారా! వినండి! ఒక రోజున సతీ శివులు లీలగా త్రిలోక సంచారం చేస్తూ భూలోకంలో దండకారణ్య శోభను పరికిస్తుండగా సీతా వియోగంతో బాధ పడుతూన్న శ్రీరామచంద్ర ప్రభువు వారికి దర్శనమిచ్చాడు. వెంటనే శంకరుడు ఆయనకు నమస్కరించి తన దర్శనాన్నిచ్చి 'జయ' అని పల్కి ఆశీర్వదించాడు.
ఆ దృశ్యాన్ని చూచిన సతి శివమాయా మోహితురాలై “నాథా! హరి బ్రహ్మాదులు సైతం మీకు నమస్కరిస్తారే! అట్టి మీరు భూలోకంలో ఒక మానవ మాత్రునికి నమస్కరించారు. ఎక్కడైనా భృత్యునికి ప్రభువు నమస్కరించటం ఉంటుందా?" అని ప్రశ్నించింది. శివుడిలా సమాధానం చెప్పాడు.
“దేవీ! ఈ శ్రీరామ చంద్రుడు సాక్షాత్రు విష్ణువే. లక్ష్మణుడు శేషువు. సాధురక్ష కొరకు ఆవిర్భవించిన అవతారాలవి. నీకేమైనా శంక ఉంటే పరీక్షించుకోవచ్చు."
అప్పుడు సతి పతిమాట మీద తనకెంత విశ్వాసం ఉన్నా, సహజంగా స్త్రీలు అనుమాన పీడితలు కనుకను, ఆ సమయంలో శివమాయా మోహితురాలై ఉంది కనుకనూ శ్రీరామచంద్రుని పరీక్షించటానికి పూనుకొని సీతా రూపంలో రామునికి దర్శనమిచ్చింది. మనసులో సత్యాన్నెరిగిన విష్ణువైన రాముడు, శివనామాన్ని జపిస్తూ సతికి నమస్కరించి కుశలమడిగాడు. దానికి ఆశ్చర్యచకితురాలైన సతి జరిగిన దానిని చెప్పి "హే విష్ణూ! మహాదేవుడు సైతం నమస్కరింప తగిన పరమ పదాన్ని ఎలా పొందగలిగావు?" అని ప్రశ్నించింది.

## సతీ పరిత్యాగం
ఋషులారా! శ్రీరాముడు సాక్షాత్తు విష్ణువే కనుక తన పూర్వ గాథను సతికిలా చెప్పసాగేడు. “తల్లీ! నా శివభక్తికి మెచ్చి శంభుడు ఈ పరమపదాన్ని నాకనుగ్రహించాడు. ఆ పూర్వగాథను చెపుతున్నాను ఆలకించు. పూర్వం శంకరుడు విశ్వకర్మను పిలిచి తన లోకంలో గల గోశాల యందు సుందరమైన భవనాన్ని
నిర్మింప చేశాడు. ఛత్ర, చామరాదులను, సింహాసనాన్ని ఏర్పాటు చేసి బ్రహ్మేంద్రాది సకల దేవతలను, తక్కిన దేవ జాతులను, అప్సరసలను, గాయకులను రప్పించి, అనేక దివ్య వస్తువులను సమకూర్చి స్వయంగా బ్రహ్మాండ మండపంలో నన్ను సింహాసనారూఢుణ్ణి చేసి సార్వభౌమ చిహ్నంగా శిరసున రత్నకిరీటాన్నుంచి, అనేక వరాలిచ్చి, సృష్టిపాలనా కర్తవ్యాన్ని నాకనుగ్రహించాడు. అంతే కాదు సనాతనమైన వేదాలు కూడా నా మహిమను కీర్తించినట్లే నీ గాథలను కూడా వర్ణిస్తాయి అని వరాన్నిచ్చాడు. తన స్వీయ ఐశ్వర్యాన్నంతటిని నాకు ధారపోశాడు. హరిద్వేషులను తను దండిస్తానని శపథం చేశాడు. ఈ గోలోకం సర్వ సమృద్ధమై భక్తులకు పరమపదమై మహోజ్జ్వలమై ప్రకాశించగలదని వరమిచ్చాడు. స్వయంగా తను దోసిలొగ్గి నమస్కరించి అందరిచే నమస్కరింప చేశాడు.
ఆ విష్ణువునే నేను. శివాజ్ఞచే నాలుగు రూపాల్లో అవతరించాను. వారిలో నేను రాముణ్ణి, మిగిలిన వారు భరత, లక్ష్మణ, శత్రుఘ్నులు.”
ఈ విధంగా తన పూర్వ గాథను, వర్తమానాన్ని వివరించి "ఆది దంపతులైన మీ దర్శన భాగ్యంచే సీత నాకు పునర్లబయగు గాక" అని పలికి వన సంచారానికి వెళ్ళి పోయాడు రాముడు.
భర్త ఐన శంకరుని మాట మీద ఆదరాన్ని కోల్పోయి, స్వతంత్రించి శ్రీరాముని పరీక్షించి, జ్ఞానోదయాన్ని పొందిన సతి శోక వ్యాకులయై, విషణ్ణ వదనంతో భర్తముందు నిలబడింది. తలవంచుకొని నిల్చున్న సతిని చూచి, ధ్యాన మార్గంలో జరిగింది తెలుసుకొని, తన పూర్వ ప్రతిజ్ఞను స్మరించి మనసులో విషాదాన్ని పొందేడు. ధర్మ వక్త, ధర్మ కర్త ఐన శివుడు వేదధర్మ ప్రపాలకుడు కనుక సతిని మనసులో పరిత్యజించి కైలాసానికి వెళ్ళిపోయాడు.
మార్గ మధ్యంలో ఆకాశవాణి శివుని ధర్మనిష్ఠకు మెచ్చి "శంకరా! నీవు ధన్యుడవు. నీతో సమంగా ప్రతిజ్ఞా పాలనను నెరవేర్చుకోగల మహాయోగి మరొకడు లేడు" అని కీర్తించింది. ఆ పల్కులను విన్న సతి కాంతిని కోల్పోయి “నాథా! మీ ప్రతిజ్ఞ ఏమిటో నే వినదగునా?" అని కోరినా శివుడు బదులు చెప్పలేదు. సతి ధ్యానంలో శంకరునే ధ్యానించి సర్వాన్ని తెలుసుకొని నిట్టూర్పులు విడుస్తూ దుఃఖితురాలైంది. ఆమె మనోగతాన్నెరిగిన శంకరుడు ఆమెకనేక గాథలను చెపుతూ ఊరట కలిగించాడు." 

## దక్షుడు శివునితో విరోధించుట
సూతుడు శివ మహాపురాణంలో ప్రధానమైన దక్షుని గాథను మునులకిలా వివరించాడు. "మునులారా! పూర్వం మహాత్ములైన మునులు ప్రయాగలో అధ్వర విధిని నిర్వర్తించారు. అచ్చటకు సిద్ధులు, సనకాది దేవర్షులు, ప్రజాపతులు, దేవతలు, జ్ఞానులు, బ్రహ్మదర్శినులు ఇంకా అనేక మంది మహానుభావులు విచ్చేశారు. సపరివారంగా బ్రహ్మగారు కూడా వచ్చాడు. భవానీ సహితుడై రుద్రుడు తన ప్రమథ గణాలతో కూడి అరుదెంచాడు. రుద్రుని చూచి అక్కడి వారందరూ లేచి నమస్కరించారు. శివుని ఆజ్ఞచే తిరిగి ఉపవిష్టులయ్యారు. ఆ సమయంలో ప్రజాపతులకు పతి, తేజశ్శాలి గర్విష్ఠి ఐన దక్షుడు కూడా వచ్చాడు. బ్రహ్మకు నమస్కరించి ఉచితాసనాసీనుడయ్యాడు. అక్కడి వారంతా అతనికి నమస్కరించి, స్తుతించి పూజించారు. రుద్రుడు లేవ లేదు. నమస్కారం చెయ్యలేదు. దక్షుని అతిశయానికి మనసులో నవ్వుకొన్నాడు.
లేచి నమస్కరించని రుద్రుని చూచి దక్షుడు అప్రసన్నుడై క్రోధాన్ని పొంది, మహా గర్వంతో, క్రూర దృష్టితో రుద్రుని చూచి అందరూ వినేటట్లు ఇలా అన్నాడు. "ఈ దేవ దానవ బ్రాహ్మణ శ్రేష్ఠులంతా నాకు లేచి నిలబడి నమస్కరించారు. కాని ప్రేత, పిశాచ సంవృతుడైన ఈ శ్మశాన వాసి, ఈ లజ్జా పరిత్యాగి, ఈ నీతి విదూరుడు, ఈ వేద బాహ్యుడు, ఈ అమంగళ కరుడు నన్ను ధిక్కరించేటంత గర్విష్టి ఎలా అయ్యాడు? ఈతని అనుచర గణమంతా నాస్తికులు, పాపశీలురు. వారు వైదికాచార సంపన్నులైన బ్రాహ్మణులను చూచి పరిహసిస్తారు. ఈ రుద్రుడు భార్యయందు అధిక ప్రేమోన్మత్తుడు. ఇతణ్ణి వధించటానికి నాకు మీరు అనుజ్ఞ ఇవ్వండి! ఈ పైనుండి వీడు యజ్ఞ బహిష్కృతుడు. శ్మశానవాసి, వికృతరూపి ఐన వీడితో కూడి దేవతలు యజ్ఞభాగాన్ని స్వీకరింప కుందురు గాక!" అని శపించాడు. దక్షుని మాటల మాయలో పడ్డ భృగ్వాది ఋషులందరు రుద్రుని గర్హించారు.
దక్షుని వాక్యాలను విన్న నందీశ్వరుడు అతిరోషాన్వితుడై, అగ్ని గోళాల వంటి కనుగ్రుడ్లను వేగంగా త్రిప్పుతూ ఇలా అన్నాడు: “రే! రే! శఠ! దుష్టమతీ! ఎవని నామ స్మరణ మాత్రాన యజ్ఞాలు సఫలమవుతాయో, క్షేత్రాలు, తీర్థాలు పవిత్రమవుతాయో, సృష్టిస్థితి లయములు ఎవని ఆజ్ఞచే నిర్వర్తింపబడుతున్నాయో అట్టి మహేశ్వరుడు యజ్ఞభాగస్వామి కాకుండ ఉండటం ఎట్లా సంభవం?"
ఈ విధంగా ఎదుర్కొన్న నందిని దక్షుడిలా శపించాడు “ఓరీ! నందీ! మీ రుద్రగణాల వారందరు వేద బాహ్యులు అగుదురు గాక! నాస్తికులు, శిష్టాచార బహిష్కృతులు, మదిరాపాన నిరతులు; జడలను, భస్మను, ఎముకలను ధరించువారు అగుదురు గాక!"
గర్విష్ఠి ఐన దక్షుని శాపానికి శిలాద కుమారుడు, తేజశ్శాలి, శివప్రియుడు ఐన నంది ఇలా ప్రతిశాపమిచ్చాడు.
“రే! రే! మూర్ఖ! నా స్వామి ఐన శివ తత్త్వాన్ని తెలుసుకోలేక వృథాగా శపించావు. ఇక్కడున్న భృగ్వాది ఋషులు కూడ మహేశ్వరుని పరిహాసం చేశారు. రుద్రుని యందు విముఖత గల వారిని నేను శపిస్తున్నాను. మీరు వేదముల యొక్క అర్ధవాదమందు మాత్రమే శ్రద్ధగలవారై వేదతత్త్వ బహిర్ముఖులగుదురు గాక! మీరు కామనలతో కూడిన మనస్సు కలవారై స్వర్గం తప్ప ఇంకేమీలేదనే అజ్ఞానంతో, నిత్యము, సత్యము ఐన పరబ్రహ్మ తత్త్వాన్ని తెలుసుకోలేక అరిషడ్వర్గాదులచే పీడింప బడుతూ, సిగ్గువీడి నిత్య యాచకులై సంచరింతురు గాక! ధన సంపాదనే ధ్యేయంగా గల దరిద్రులగుదురు గాక!
పరమేశ్వరుని విషయంలో దుష్టమతియై, దేవతలలో ఒకనిగా భావించిన ఈ దక్షుడు తత్త్వవిముఖుడగు గాక! గ్రామ్య సుఖాల యందు ఆసక్తి కలవాడై, కేవలం కర్మ తంత్రాన్ని విస్తరించు వాడై, ఆత్మ జ్ఞానాన్ని విస్మరించి, ఇదే శాశ్వత వేద ధర్మమని భ్రమించి ఈ దక్షుడు పతనమగు గాక! ఇతడు తొందరలోనే మేకముఖం కలవాడగు గాక!" నందీశ్వరుని దారుణమైన శాపానికి అక్కడి వారంతా హాహాకారాలు చేశారు. శివ తత్త్వాన్ని ఎరిగిన బ్రహ్మ, దక్షుని భృగ్వాది బ్రాహ్మణులను మందలించాడు.
నంది శాపాన్ని విన్న సదాశివుడు మధురంగా నందికిలా బోధించాడు. "నందీ! మహాప్రాజ్ఞా! నువ్వు కోపించటం తగదు. నేను దక్షునిచే శపింపబడ్డానని నువ్వు భ్రమించి బ్రాహ్మణులను వృథాగా శపించావు. వేదాలు మంత్రాక్షరాలతో, సూక్తాలతో నిండి ఉంటాయి. సర్వ ప్రాణులు ఆత్మ సూక్తమందు ప్రతిష్ఠితమై ఉంటాయి. కాబట్టి అట్టి ఆత్మ ప్రతిపాదకమగు వేదాన్ని అధ్యయనం చేసిన విప్రులను నిందించటం తగదు. ఎంత మానసిక క్షోభ కలిగినా వేదాలను దూషించరాదు. నేనిపుడు శాపాన్ని పొందలేదు. నువ్వు తత్త్వాన్ని తెలుసుకో. సనకాది మహర్షులకు జ్ఞాన బోధ చేసిన ధీశాలివి. శాంతుడవు కా! యజ్ఞాన్ని, యజ్ఞకర్మను, యజ్ఞాంగాలను, యజమానిని అన్నీ నేనే! యజ్ఞ బాహ్యుడను కూడా నేనే! తత్త్వ దృష్ట్యా అన్నీ నేనే! ఈ బుద్ధితో పరికిస్తే నీ శాపం వ్యర్థమే కదా? ఓ ప్రియమైన నందీ! తత్త్వ జ్ఞానంచే ప్రపంచ రచనను అర్థం చేసికొని ఎప్పుడూ ఆత్మనిష్ఠలో ఉండు!"
శంకరుని ప్రబోధానికి నంది శాంతుడయ్యాడు. రుద్రుడు తన అనుచర గణాలతో కూడి స్వస్థానాన్ని చేరుకొన్నాడు. దక్షుడు మాత్రం శివ ద్రోహమే లక్ష్యంగా కలవాడై, శివ భక్తులను నిందించుటే ధ్యేయంగా పెట్టుకొని శివద్వేషి అయ్యాడు.”

## దక్షయజ్ఞ ప్రారంభం
సూతుడు ఉత్సాహంతో మునులకిలా చెప్పసాగేడు. “తపోధనులారా! దక్షయజ్ఞ గాథను చెపుతున్నాను వినండి. ఒకప్పుడు దక్షప్రజాపతి కనఖల తీర్ధంలో గొప్ప యజ్ఞాన్ని ప్రారంభించాడు. సర్వులను ఆహ్వానించాడు. అందరు శివమాయా మోహితులై ఋషులు, దేవతలు ఇంకా అనేక మంది భార్యా, పిల్లలతో ఆనందంగా విచ్చేశారు. అగస్త్యుడు, కశ్యపుడు, అత్రి, వామదేవుడు, భృగువు, దధీచి, వ్యాసుడు, భారద్వాజుడు, గౌతముడు, పైలుడు, పరాశరుడు, గర్గుడు, భార్గవుడు, కకపుడు, సీతుడు, సుమంతుడు, త్రికుడు, కంకుడు మరియు వైశంపాయనాది మహర్షులు విచ్చేశారు. సర్వదేవగణాలు, లోక పాలురు, ఉపదేవ గణాలు, దిక్పాలకులు మహోత్సాహంతో నిజవాహనా రూఢులై ఏతెంచారు. సత్యలోకం నుండి బ్రహ్మను, వైకుంఠం నుండి విష్ణువును ప్రార్థించి గొప్ప ఆదరంతో తోడ్కొని వెళ్ళారు.
సహస్ర రూపుడైన అగ్ని స్వయంగా హవిర్భాగాలను స్వీకరించటానికి వచ్చాడు. సాక్షాత్తు సుందరాకారుడైన యజ్ఞపురుషుడు స్వయంగా ఉపస్థితుడయ్యాడు. విశ్వకర్మ తన నైపుణ్యంచే అనేక దివ్య భవనాలను నిర్మించాడు. వచ్చిన వారందరికి దక్షుడు వాటిలో నివాసాన్ని ఏర్పాటు చేశాడు. దిక్పాలకులు ఆయుధ పాణులై ద్వారపాలక స్థానంలో నిల్చున్నారు. పద్దెనిమిదివేల మంది ఋత్విక్కులు హోమం చేశారు. అరవై నాలుగువేల దేవర్షులు ఉద్గాతృ స్థానాలను అలంకరించారు. అంతే సంఖ్యలో అధ్వర్యులు, హోతలు ఉపస్థితులయ్యారు. విష్ణువు అధ్యక్ష స్థానం లోను, పితామహుడు బ్రహ్మ స్థానంలోను ఉండి యజ్ఞాన్ని మహోత్సవంగా నడిపిస్తున్నారు.
నారదాది ఋషులు, సప్తర్షులు, గంధర్వులు, విద్యాధరులు, సిద్ధులు, ద్వాదశాదిత్యులు, నాగులు, ద్విజర్షులు, రాజర్షులు, దేవర్షులు, వసువులు, రాజులు, మంత్రులు వీరందరిని వరణ చేశాడు దక్షుడు. దీక్షితుడై, రక్షాబంధనోత్సవాన్ని నిర్వర్తించి స్వస్తి పుణ్యాహ వాచనాన్ని చేసిన దక్షుడు భార్యతో కూడి మిక్కిలి ప్రకాశించాడు. దోషదర్శి ఐన దక్షుడు+ శంభుడు కపాలధారి కనుక యజ్ఞార్హత లేదని నిశ్చయించి, సతీ శంకరులను యజ్ఞానికి ఆహ్వానించలేదు.
ఇంతలో శివ భక్తుడైన దధీచి మహర్షి అక్కడ శంకర ప్రభువు కనుపించక పోవటంతో ఉద్విగ్నుడై ఇలా అన్నాడు. “ఓ దేవర్షి ప్రముఖులారా! నా మాటను వినండి. ఈ యజ్ఞ మహోత్సవానికి శంభుడెందుకు రాలేదు? మునులు, లోకపాలురు, సకల దేవతలు వచ్చారు గదా! శంభుడొక్కడే ఎందుకు రాలేదు? సుఖాలు, శుభాలు ఎవనివల్ల కలుగుతాయని వేదవిదులు చెపుతున్నారో అట్టి శ్రీవర్ధనుడు, నీలకంఠుడు, పురాణ పురుషుడు ఐన శంకరుడు ఇక్కడెక్కడా కనుపించటం లేదే? ఓ దక్షా! ఎవరిని పొంది అమంగళాలు కూడ మంగళాలు అవుతాయో, తన పదిహేను నేత్రాలతో చూచిన మాత్రాన సర్వము పవిత్రీకృత మవుతుంతో అట్టి శివుణ్ణి వెంటనే విష్ణువుచేగాని, విధాతచే గాని ఆహ్వానింపచెయ్యి. సతీ సహితంగా సర్వ ప్రయత్నాలను చేసి సగౌరవంగా తోడ్కొని రండి. ఆయన రాకతో గాని ఈ యజ్ఞం పరిపూర్ణం కాబోదు!"
అపథ్య రోగికి ఔషధం లాగ దధీచి మాటలు దక్షుని బుద్ధికెక్క లేదు. ఆ సమయంలో మూఢ బుద్ది, క్రోధావిష్ణుడు ఐన దక్షుడు చిరునవ్వును నటిస్తూ ఇలా అన్నాడు.
“ఓ దధీచీ! జగత్తుకు విష్ణువే ఆధారం. సనాతన ధర్మం ఆయన యందే ప్రతిష్ఠితమై ఉంది. ఎవని యందు వేదాలు, యజ్ఞాలు, వివిధ కర్మలు, కర్మ ఫలాలు సర్వము ప్రతిష్ఠితమై ఉన్నాయో అట్టి విష్ణువు వచ్చాడు కదా! లోక పితామహుడైన ఈ విధాత వేదోపనిషత్ సర్వశాస్త్ర సమాకలితుడై, ఇక్కడ సమాసీనుడయ్యాడు గదా! బృందారక సంసేవ్యమానుడై ఇంద్రుడు అక్కడ ఉపవిష్టుడయ్యాడు గదా! యజ్ఞానికి యోగ్యమైన వారు, శాంతులు, సత్పాత్రులు, వేదవేదార్థ తత్త్వజ్ఞులు, దృఢవ్రతులు ఐన వీరందరు వచ్చారు గదా! ఇక్కడ రుద్రునితో మనకేం ప్రయోజనం? అతను కుల గోత్రాలు, తల్లిదండ్రులు లేని ఏకాకి. శ్మశాన వాసి. పిశాచాలకు ప్రభువు. ఇక సతీ విషయం అంటావా? తండ్రిగారు కదా అని బ్రహ్మ ప్రేరేపించగా అతనికి కన్యనిచ్చాను అంతే! ఇలాటి మాటలు మరెప్పుడు చెప్పకు! మరెక్కడా కూడా చెప్పకు. మీరందరు కలిసి నా యజ్ఞాన్ని సఫలీకృతం చేసి నన్ను కృతార్థుణ్ణి చెయ్యండి!"
దక్షుని అజ్ఞానపు పల్కులకు చింతించి దధీచి "శివుడు లేని ఈ యజ్ఞం అయజ్ఞంగా మారింది. భవిష్యత్తులో ఇక్కడ వినాశం జరగబోతున్నది" అని చెప్పి అక్కడ నుండి నిర్గమించాడు. అతని వెంట శివ భక్తులంతా నడిచారు.
అప్పుడు దక్షుడు వెకిలిగా నవ్వుతూ ఇలా అన్నాడు: “శివ ప్రియుడైన దధీచి, అట్టివారైన ఇతరులు ఈ అధ్వర ప్రాంగణం నుండి నిష్క్రమించారు. ఇది నాకు శుభం.
మూర్ఖులను, మిథ్యావాదులను, వేద బాహ్యులను, దురాచారులను యజ్ఞకర్మలోకి రానీయకూడదు. మీరీ యజ్ఞాన్ని సఫలం చెయ్యండి." యజ్ఞాహుతులను ఇవ్వటం ప్రారంభించారు ఋషులు.

## దక్షయజ్ఞానికి సతి వెళ్ళుట 
మునులారా! అక్కడలా అధ్వర క్రియ నడుస్తూండగా ఇక్కడ హిమవత్పర్వత ప్రాంత గంధమాదన గిరి మీది ధారా గృహంలో (ఈత కొలను) చెలికత్తెలతో జలక్రీడలాడుతూ సతీదేవి రోహిణీ సహితుడై చంద్రుడు దక్ష యజ్ఞానికి వెళ్ళటాన్ని చూచింది. చూచి తన ప్రాణసఖి ఐన విజయను పిలిచి ఈ రోహిణీ చంద్రులు ఎక్కడకు వెడుతున్నారో తెలుసుకోవలసిందిగా ఆజ్ఞాపించింది. వారి ద్వారా దక్షాధ్వర సంరంభ వార్తలను విన్న విజయ దుఃఖితురాలై ఆ వార్తను సతికి విన్నవించింది.
సతి విస్మయాన్ని పొంది, కుమార్తె ఐన తనను తల్లిదండ్రులెందుకు ఆహ్వానించ లేదు? అని మథనపడి, యజ్ఞానికి వెళ్ళటానికి నిశ్చయించుకొని కొలువు కూటంలో సభతీర్చి ఉన్న శంకరుని సమీపించింది. బహు గణాలతో, నంద్యాది మహా వీరులతో, గణాధ్యక్షులతో పరివేష్టితుడై ఉన్న పరమేశ్వరుడు ఆదరాశ్చర్యాలతో సతినిలా ప్రశ్నించాడు.
"దాక్షాయణీ! విస్మయంతో, సభా మధ్యం లోకి రావటానికి కారణం చెప్పు!" సతీదేవి ఇలా బదులు చెప్పింది. "ప్రభూ! నా తండ్రి ఐన దక్షుడు గొప్ప యజ్ఞం చేస్తున్నాడని విన్నాను. ఆ యజ్ఞానికి దేవతలు, ఋషులు అందరూ భార్యా సహితులై వెళ్ళారని కూడా విన్నాను. వెళ్ళటానికి మీకెందుకు ఇష్టం కాలేదు? మంచి హృదయం కల వారితో కలిసిమెలిసి ఉండటం ప్రీతిదాయకం కదా! కనుక స్వామీ! మనిద్దరం కలిసి వెడదాం! ప్రయాణానికి తగిన ఏర్పాట్లను చెయ్యండి."
సర్వజ్ఞుడైన ఈశ్వరుడు సతీ వచనాలను విని భవిష్యత్తును ఊహించి అనునయంతో ఇలా అన్నాడు: "దాక్షాయణీ! నీ తండ్రి యజ్ఞానికి వెళ్ళటం నాకూ ఇష్టమే! కాని నీ తండ్రి మనలను ఆహ్వానించలేదు. ఎవరైతే అనాహూతులై ఇతరుల గృహానికి వెళతారో వారు మరణ సదృశమైన దుఃఖాన్ని పొందుతారు. ఆహ్వానం లేకుండా వెళితే ఇంద్రుడైనా తేలికవుతాడు. ఇతరుల విషయం చెప్పేదేముంది? అందుకని నీ తండ్రి యజ్ఞానికి పిలుపు లేకుండా వెళ్ళకూడదు. స్వజన నిందావచనాలచే కలిగేటంతటి దుఃఖం శత్రువు బాణఘాతంచే కూడ కలగదు. నీకు సత్యాన్ని చెప్పాను. తర్వాత నీ ఇష్టం.”
పుట్టింటి మీది మమకారంతో సతి శంకరుని హితవును లెక్క చేయక ఇలా అంది: "నాథా! మీ సన్నిధానంచే, నా తండ్రి యజ్ఞం సఫలమవుతుంది. కుమార్తెనైన నన్నెందుకు ఆహ్వానించలేదో నా తండ్రి ముఖతః వినాలనుకొంటున్నాను. అక్కడి కొచ్చిన దేవతల, ఋషుల అభిప్రాయాలను తెలుసుకోవాలను కొంటున్నాను. ఐనా పుట్టింటి వారి విషయంలో పిలిచారని పిలువలేదని పట్టింపు లేముంటాయి? నే యజ్ఞానికి వెళతాను, అనుమతించండి!"
సతి మాటలకు సర్వసాక్షి ఐన శంకరుడు సరే అని అనుమతించి మహారాజోపచారాలతో, అలంకారాలతో, ఛత్రచామరాది వస్త్రాభరణాలతో ఆమెను పుట్టింటికి పంపించాడు. నవరత్న స్థగిత సువర్ణాలంకృతమైన నందిని అధిష్ఠించింది సతి. శివాజ్ఞచే కుతూహలయుతులు, ప్రీతులు ఐన అరవైవేల రుద్రగణం ఆమె వెంట నడిచారు. ఆమె ప్రయాణంలో వామదేవ గణం శివ లీలా విలాసాన్ని గానం చేశారు. ప్రమధగణం ఆడారు. తండువు తాండవ నృత్యాన్ని చేస్తుంటే భృంగి తండువు ననుకరించి తనుకూడా చేస్తూ మధ్యమధ్యలో చేతకాని వానివలె పడిపోతూ లేస్తూ అందరికి నవ్వులు పంచి పెట్టాడు. అందరు భృంగిని అనుకరించారు. దాంతో నవ్వుల కోలాహలం మిన్ను ముట్టంది. అలా మహా శోభాయమానంగా పయనించి పుట్టింటికి చేరుకొంది సర్వమంగళ ఐన జగన్మాత."

## దక్ష యజ్ఞంలో సతి
యజ్ఞం మహా ప్రభతో కొనసాగుతున్నది. అందరూ ఉత్సాహభరితులై ఉన్నారు. సతి తన వాహనమైన నందిని దిగి ఒక్కతెయే యజ్ఞశాలకు వెళ్ళింది. ఆమె తల్లి అసిక్ని తక్కిన సోదరీ మణులు ఉచిత మర్యాదలను చేశారు. దక్షుడామెను చూచాడు కాని కొద్దిపాటి ఆదరాన్ని కూడా చూపలేదు. దక్షుని వల్ల భయంచే ఇతరులు కూడా ఎట్టి ఆదరాన్ని కనపర్చలేదు. ఈ విధంగా సర్వుల అనాదరణకు గురి ఐన సతి, ఆశ్చర్యంతో తల్లిదండ్రులకు నమస్కరించింది.
ఆ యజ్ఞంలో విష్ణ్వాది దేవతల కిచ్చిన హవిర్భాగాలను ఆమె చూచింది కాని రుద్రునికి మాత్రం భాగం లేదు. పట్టరాని కోపంతో చూపులతో దహిస్తుందా అన్నట్లుగా దక్షుని చూచింది. ఇతరులను కూడా అంత తీక్షణంగాను చూచింది. చూచి తండ్రినిలా నిలదీసింది.
"తండ్రీ! పరమ శోభన మూర్తి ఐన శంభుని నీవెందుకు ఆహ్వానించలేదు. ఆయన ఈ సృష్టి కంతకు చైతన్య స్వరూపుడు గదా! ఆయన యజ్ఞ స్వరూపుడు గదా! ఆయన లేకుండా యజ్ఞమెట్లా సంభవం? ఆయన స్మరణలేని కర్మలన్ని అపవిత్రాలు. రుద్రుణ్ణి ఒక సామాన్య సురునిగా భావించి అనాదరించావు. ఇక్కడి వారందరికి అధికారిక స్థానాలనిచ్చింది. ఆయనే కదా! అట్టి శివుని తెలుసుకో లేకుండ ఉన్నావు! నీ బుద్ధి భ్రష్టమైంది. శంభుడులేని యజ్ఞానికి ఈ దేవతలు, ఋషులు ఎలా వచ్చారు."
తండ్రినిలా మందలించి సతి విష్ణువు నుద్దేశించి క్రోధంతో “ఓ హరీ! సగుణ, నిర్గుణ స్వరూపుడైన రుద్రుని నీవెరుగవా! నువ్వు వరాహాద్యవతారాలను ఎత్తటానికి కారణం ఆయనే కదా? ఐనా నీకు జ్ఞానోదయం కాలేదు. రుద్రుడు లేకుండ తగుదునమ్మా అని యజ్ఞ భాగానికి ఎలా వచ్చావు?" అని ఎత్తి పొడిచింది. అట్టి కోపంతోనే బ్రహ్మ నుద్దేశించి "ఓ పితామహా! ఐదు ముఖాలు గల నువ్వు రుద్రుని ఎదుట గర్వాన్ని చూపగా ఆయన నిన్ను చతుర్ముఖునిగా చేశాడు గదా?" అని నిలదీశింది.
ఓ ఇంద్రా! మహాదేవుని పరాక్రమం నువ్వెరుగవా? హరునిచే నీ వజ్రం భస్మం చెయ్యబడింది గదా? అని ప్రశ్నించింది.
ఓ అత్రి, వసిష్ఠాది మునులారా! పూర్వం దారుకా వనంలో రుద్రుడు భిక్షాటనం చేసినప్పుడు మునులు శపించగా, ఆయన లింగ రూపంలో జగత్తునంతా దహించాడు గదా?" అని బుద్ధి చెప్పింది.
ఈ విధంగా జగన్మాత ఐన సతీదేవి కోపంతో ప్రశ్నించగా అక్కడి వారంతా భయాన్వితులై మిన్నకుండి పోయారు. దక్షుడు కలుగజేసికొని ఇలా అన్నాడు.
"ఓ సతీ! నువ్వు అధిక ప్రసంగం చేస్తున్నావు. నీకిక్కడ ఏం పనుందని పిలువకుండానే వచ్చావు. నీ భర్త అమంగళుడు. వేద బహిష్కృతుడు, అందువల్లనే ఆహ్వానించలేదు. మరి కాళ్ళు కడిగి కన్యాదానం చేశావు గాదా అంటావేమో! దానికి బ్రహ్మ వాక్కు కారణం. కన్న కూతురవు గనుక ఒక్క మాట చెపుతున్నాను విను! ఎలాగా వచ్చావు కనుక యజ్ఞం పరిసమాప్తి అయ్యేటంత వరకు ఉండి వెళ్ళు. ఇక మారు మాటాడకు.”
తండ్రి పల్కులకు ఖిన్నురాలైన సతి భర్త వద్దని వారించినా వచ్చిన తన అవివేకానికి తనను తానే నిందించుకొని, తిరిగి భర్తకు తన ముఖాన్నెలా చూపాలా అనే ఆత్మన్యూనతా భావంతో కోపంతో మహా భుజంగం బుసలు కొడుతూన్నట్లు నిట్టూర్పులు విడుస్తూ ఇలా అంది.
"ఎవడు మహాదేవుని నిందిస్తాడో, ఎవడు నిందను వింటాడో వారిద్దరు శాశ్వత నరకంలో ఉంటారు. కనుక ఈ దేహాన్ని అగ్ని పరిత్యాగం చేస్తాను. నా ప్రభువును గూర్చి నిందా వచనాలను విన్న నాకీ దేహంతో పనేమిటి? శక్తుడైన వాడు శంభుని నిందించిన వాని నాలుకను కోసెయ్యాలి! లేదా బుద్ధిమంతుడైతే చెవులు మూసుకొని నిష్క్రమించాలి. నేనీ రెండు చెయ్యలేని అశక్తురాలనయ్యాను." అని ఈ విధంగా చింతించి అక్కడున్న వారినుద్దేశించి ఇలా ధర్మాన్ని బోధించింది సతి.
"తండ్రీ! సకల ప్రాణులయందు సమభావం గల శంభునిపై నువ్వు తప్ప మరెవరు కక్ష కడతారు? నీ వంటి వాడు శివనింద చెయ్యటం శోభావహం కాదు. క్షమార్హం కాదు. మానవుడు 'శివ' అను రెండక్షరాలు ఉచ్చరిస్తే చాలు ముక్తుడవుతాడని జ్ఞానుల మాట. అట్టి శంకరుని నిందించావు. అర్థులకు ఆదరంతో వరాలనిచ్చేవాడు శంభుడు.
వేదం ప్రవృత్తి, నివృత్తి మార్గం చేత కర్మ రెండు విధాలని అంటున్నది. రెండూ పరస్పర విరుద్ధాలు. ఒకే వ్యక్తి రెంటిని ఏక కాలంలో అనుష్ఠించ లేడు. శివుని విషయంలో ఈ రెండు కర్మల సంబంధం లేదు. వృషభ ధ్వజుడు 'దాక్షాయణీ' అని నన్ను ప్రేమతో పిలుస్తాడు. ఈపైన అట్టి సమయంలో నా మనస్సు క్లేశాన్ని పొందుతుంది. నీ శరీరం నుండి ఉద్భవించిన ఈ దేహం శవంవలె అపవిత్రమైనది. కనుక తక్షణం దీనిని విడిచి సుఖాన్ని పొందుతాను." అని శపథం చేసి అక్కడి దేవతలను, మునులను ఉద్దేశించి, మూఢులై అనుచిత కర్మనాచరించిన మీరందరు నిశ్చితంగా కర్మ ఫలరూపాన్ని పొందగలరని శపించి తన ప్రాణ ప్రియుడైన శంకరుని మనసులో స్మరించింది సతి.

## సతీ దేహత్యాగం
అనంతరం సతీదేవి మౌనాన్ని వహించి ప్రశాంత మనస్కురాలై, భర్తను ఆదరంతో స్మరించి, ఉత్తర దిక్కుగా నేలపై కూర్చుండి, జలంతో ఆచమనం చేసి, వస్త్రంతో కప్పుకొని, శుచియై, కండ్లు మూసికొని యోగ మార్గంలో ప్రవేశించింది. ప్రాణాపాన వాయువులను సమానంగా చేసి ఉదాన వాయువును నాభి చక్రనుండి ప్రయత్న పూర్వకంగా ఉత్థాపన చేసి బుద్ధితో కలిపి హృదయమునందుంచి కంఠ మార్గం ద్వారా భ్రూమధ్యానికి చేర్చింది. యోగ మార్గాన్ని అనుసరించి దేహము నందు అగ్నిని వాయువును ధరించింది.
తక్షణం భుజగభూషణు రాణియైన సతీదేవి పాదపద్మములనుండి యోగాగ్ని ఉద్భవించింది. ఎలా ఉన్నాడు ఆ అగ్ని? ఆ మహాదేవి అలంకరణార్థం పాదాలకు అలంకరించుకొన్న క్రొత్త లత్తుకలా (పారాణిలా) శోభాయమానంగా ఉన్నాడు! కటి మండలం వరకు వ్యాపించి ఆ దివ్య విగ్రహానికి ప్రదక్షిణ నమస్కారాలు చేస్తూన్న వహ్నికెంపులు తాపిన ఒడ్డాణంలా, కనక కాంచీదామకంలా ఆభరణ సదృశంగా ఉన్నాడు. వక్షస్థలం వరకు ఎగబ్రాకిన వైశ్వానరుడు ఆ దాక్షాయణి అంగరాగంగా అలదుకొన్న కుంకుమపువ్వు మైపూతలా అలంకార ప్రాయంగా ఉన్నాడు. ఒక్కసారిగా సప్తజిహ్వలను సాచి చంద్రశేఖరురాణి లలాటం వరకు వ్యాపించినప్పుడు ఫాలభాగమందు బాలసూర్య ప్రభతో కుంకుమబొట్టులా ఉన్నాడు వీతిహోత్రుడు! సీమంత వీధికి ఎగబ్రాకి సిందూర రజంలా ఉన్నాడు చిత్రభానుడు!
గిరిశిఖరాలవంటి నాలుకలను సాచి చుట్టుముట్టిన సప్తార్చి జిహ్వారూపములైన జ్వాలలమధ్య శంకరపత్ని ఐన సతీదేవి, సప్తగిరుల అంతరాళమందు లోకరక్షాదీక్షను వహించి స్థిరంగా నెలకొన్న లోకపావని ఐన బాలాదేవిలా, పరమోత్కృష్టంగా, మహా తేజో విరాజమానంగా ఉంది. ఆ దృశ్యాన్ని అక్కడున్న వారందరూ దిగ్భ్రాంతులై చేష్టలుడిగి చూస్తూండగానే వెంటనే హత కల్మషురాలైన సతీదేహం ఆమె ఇచ్ఛ ననుసరించి అగ్నిచే భస్మం చేయబడి క్రిందపడింది. ఆ దృశ్యాన్ని చూచిన వారందరు విస్మయాన్ని పొంది పెద్దగా హాహాకారాలు చేశారు. వారందరు దక్షుని నిందించి తమను తాము అపరాధులుగా భావించుకొని వివేకాన్ని పొందేరు.
వెంటనే రుద్రుని సేవకులు, మహాబలశాలురు ఐన అరవైవేల రుద్రగణం మహా రౌద్రంతో హాహాకారాలు చేశారు. ఆయుధాలను పైకెత్తి, వాద్యధ్వనులచే దిక్కులు పిక్కటిల్ల ప్రళయాన్ని సృష్టించటం ప్రారంభించారు. కొందరు వ్యాకులచిత్తులై తమ ఆయుధాలతో తామే ఖండించుకొన్నారు. నశించగా మిగిలిన వారు దక్షుని సంహరించటానికి ముందు కురికారు. ఆ దృశ్యాన్ని చూచి తక్షణం భృగుమహర్షి యజ్ఞనాశకులైన రాక్షసులను సంహరించే యజుర్వేద మంత్రాలతో దక్షిణాగ్ని యందు హోమం చేశాడు. వెంటనే ఋభువులనే దేవతలు వేలాదిగా అగ్నిహోత్రం నుండి పుట్టుకొచ్చారు.
మహర్షులారా! అప్పుడు ప్రమథులకు, ఋభువులకు మహా బీభత్సంగా యుద్ధం జరిగింది. బ్రహ్మ తేజసులైన ఋభువుల పరాక్రమానికి ప్రమథులు పలాయితులయ్యారు. ఇంద్రాది దేవతలు, లోకపాలురు, మరుద్గణాలు, విశ్వేదేవతలు, అశ్వినీ దేవతలు, ఋషులు తూప్రీం భావాన్ని వహించారు. కొందరు విష్ణువును ప్రార్థించారు. కొందరు విఘ్నంలేకుండా యజ్ఞ పరిసమాప్తికై ఉద్వేగంతో సమాలోచనలు జరిపారు.
బుద్ధిశాలి ఐన హరి మాత్రం సతీదేహ త్యాగం వల్లను, రుద్రగణాలను తరిమి వేయటం వల్లను భవిష్యత్తులో సంభవింప బోయే దుష్పలితాన్ని గురించి ఉద్విగ్నమానసుడయ్యాడు.

## ఆకాశవాణి సత్యము పల్కుట
మునులారా! బీభత్స రస ప్రధానమైన ఈ ఘట్టంలో ఆకాశవాణి అందరు అచ్చెరువొందేటట్లుగా ఇలా పలికింది. "ఓ దక్షా! యథార్ధాన్ని తెలుసుకొని నువ్వీ యజ్ఞ క్రియను అనుష్ఠించలేదు. కేవలం దంభాచార పరాయణుడవయ్యావు. శైవ శిఖామణి యైన దధీచి మహర్షి మాటలను పెడచెవిని పెట్టావు. ఆయన మాటలను పాటించి ఉంటే సర్వులకు ఆనందము, శుభము కలిగి ఉండెడిది. సర్వ మంగళయైన సతిని అవమానించావు. బ్రహ్మ పుత్రుడననే గర్వంచే మోహితుడవయ్యావు. పరమేశ్వరుని అర్థాంగియైన ఆమె పరమ తత్త్వమగు బ్రహ్మ స్వరూపిణి. శంభుడు పరాత్పరుడు. అట్టి జగత్కారణుడైన శివునికి యజ్ఞభాగాన్నియ్యక తప్పు చేశావు.
శేషుడు ఎవని పాద ధూళిని నిత్యము సహస్ర ఫణాలతో ప్రీతితో ధరిస్తున్నాడో అట్టి శివుని శక్తియే సతి. ఓ దేవతలారా! రుద్రుడు లేని ఈ యజ్ఞం ధ్వంసం కాబోతున్నది. మీరంతా వెంటనే స్వస్థానాలకు మరలి పొండి." ఇలా పలికి ఆకాశవాణి అదృశ్యురాలైంది.

## వీరభద్రజననం
ఆకాశవాణి పల్కులకు అందరూ కింకర్తవ్యతా విమూఢులై లేచి | నిలబడ్డారు. ఇక అక్కడ ఋభువులచే తరుమబడ్డ శివగణం రుద్రుని ఆశ్రయించి జరిగిన విషయాన్ని యథా తథంగా విన్నవించారు. దక్షుడు చేసిన నిందను, సతీదేవిపొందిన అవమానాన్ని, ఆమె దేహ త్యాగాన్ని గూర్చి శివగణం నోటవిన్న రుద్రుడు, భగ్గున మండిపడి, భూమి కంపింప పాద తాడనం చేసి ఒక జటను ఊడ బెరికి పర్వతంపై క్రోధావేశంతో విసిరి కొట్టాడు.
మునులారా! ఆ జట రెండు ముక్కలై అందులో నుండి ప్రళయకాల మహా భైరవా రావం పుట్టింది. పూర్వ భాగం నుండి మహా భీముడు, గణాగ్రణి ఐన వీరభద్రుడు జన్మించాడు. పుడుతూనే ప్రళయానల సంకాశుడు, సహస్ర భుజుడు ఐన వీరభద్రుడు భూమండలాన్ని వృత్తంగా చుట్టి ఆపైన పది అంగుళాలు ఆక్రమించాడు. ఆపైన మహా రుద్రుని కోప నిశ్శ్వాసం నుండి వంద జ్వరాలు, పదమూడు సన్నిపాత రోగాలు పుట్టాయి. జట యొక్క ఉత్తర భాగం నుండి భూతకోటి పరివృత ఐన మహాకాళి జన్మించింది. మూర్తిమంతమైన ఆ క్రూర జ్వరాలు సర్వ లోకాలను భయపెడుతూ సర్వాన్ని దహిస్తాయా అన్నట్లున్నాయి. 
వీరుడైన వీరభద్రుడు చేతులు జోడించి పరమేశ్వరునకు నమస్కరించి ప్రణామం చేసి వినయంగా ఇలా ప్రార్థించాడు. “మహారుద్రా! నీవతి భయంకరుడవు. సూర్యచంద్రాగ్నులు నీ నేత్రాలు! నా కర్తవ్య మేమిటి? ఆజ్ఞాపించండి. క్షణార్ధంలో సముద్రాలను శోషింపచెయ్యనా? పర్వతాలను పిండి చెయ్యనా? బ్రహ్మాండాన్ని భస్మం చెయ్యనా? దేవతలను అవమానించనా? మునులను కినుకతో శిక్షించనా? వాయు సంచారం నిరోధించనా? నీ అనుగ్రహంచే నే చెయ్యలేని పని లేదు. మత్తుల్యుడైన పరాక్రమవంతుడు లేడు. హే శంభో! మీ సంకల్ప మాత్రం చేతనే కార్యాలు నేరవేరుతాయి. అలాటిది మీరు వాక్కుచేత శాసిస్తే నే నెలాటి దుర్ఘటమైన కార్యాన్నైనా నెరవేర్చగలను. స్వామీ! అంతా మీ అనుగ్రహం!"
సర్వ మంగళుడైన రుద్రుడు వీరభద్రుని ఉత్సాహ వచనాలకు సంతసించి ఇలా ఆజ్ఞాపించాడు.
"వీరభద్రా! నా ఆజ్ఞను వెంటనే నెరవేర్చి నాకు సంతోషాన్ని కలిగించు. విను ఖలుడు, మహాగర్వి, మూర్ఖుడు ఐన దక్షుడు యాగం చేస్తున్నాడు. యజ్ఞాన్ని, యజ్ఞ పరికరాలను భస్మం చేయి. అంతే కాదు. దేవ గంధర్వ యక్షులను ఇంకా అక్కడున్న వారిని భస్మం చెయ్యి. అక్కడ విష్ణువు, బ్రహ్మ, యముడు కూడా ఉన్నారు. వారిని పడగొట్టు. దధీచి మహర్షి మాటలను ఉల్లంఘించి ఎవరైతే అక్కడున్నారో వారందరిని భస్మం చెయ్యి. నానాకర్షణ మంత్రాలతో వారందరిని ఒక్క చోటుకు చేర్చి అగ్ని జ్వాలలతో దహించు. హే వీర! దక్షుడు మొదలగు వారి నందరిని, వారి భార్యలను, బంధువులను అవలీలగా భస్మం చేసి జలాలలో కలిపి పానం చెయ్యి. యజ్ఞంలో వేద విధులను పరిరక్షించే ఋత్విక్కులను కూడా వదలకు.”

## వీరభద్రుని యాత్ర
మహేశ్వరుని వచనాన్ని ఆదరంతో విని ఆయనకు ప్రణమిల్లి, శివుని శాసనాన్ని శిరసున ధరించి యజ్ఞ స్థానానికి బయలు దేరాడు వీరభద్రుడు. ఆయనకు తోడుగా శోభార్థం అరివీర భయంకరులు, ప్రలయాగ్ని సదృశులు ఐన కోట్లాది గణాలను వెంట పంపించాడు శంభుడు. ఆ గణాలు వీరభద్రుని వెనుక ముందట నడిచాయి. కాలకాలులైన వారితో కూడి హరవేష భూషణుడు, సహస్ర భుజుడు, నాగాభరణ శోభితుడు ఐన వీరభద్రుడు ప్రబలాతి భీకరుడై రథస్థుడై బయలుదేరాడు.
ఆ రథం పదివేల చేతుల ప్రమాణం కలది. పదివేల సింహాలు లాగుతున్నాయి. ఇంకా అనేక సింహ, శార్దూల, మకర, మహామీన, గజాదులు పార్శ్వ రక్షక దళాలుగా నడుస్తున్నాయి. కాళి, కాత్యాయని, ఈశాని, చాముండ, ముండ, మర్దిని, భద్రకాళి, భద్ర,
వైష్ణవి. ఈ నవ దుర్గలతో కూడి మహాకాళి భూతగణ సేవితయై దక్ష సంహారానికై బయలుదేరింది. వారితో పాటుగా శాకిని, ఢాకిని, ప్రమథ గణాలు, యక్షులు, కూష్మాండులు, పర్పటులు, చటకులు ఇత్యాది బ్రహ్మ రాక్షసులు కూడా తరలి వెళ్ళారు.
వీరులైన భైరవులు, క్షేత్ర పాలకులు శివాజ్ఞచే నడిచారు. యోగినీ సమూహం అరవై నాలుగు గణాలతో కదిలింది. ఆ గణాధ్యక్షులెవరనగా శంకు కర్ణుడు, కేకరాక్షుడు, వికృతుడు, విశాఖుడు, పారియాత్రికుడు, సర్వాంకకుడు, జ్వాలకేశుడు, సమదుడు, దుద్రభుడు, కపాలీశుడు, సర్వాంకుడు, కోటి కుండుడు, విష్టంభుడు. వీరందరు వివిధ సంఖ్యా గణాలతో బయలుదేరారు. వీరే కాకుండా సంనాదుడు, పిప్పలుడు, ఆవేశనుడు, చంద్ర తాపనుడు, మహా వేశుడు, కుండి, పర్వతకుడు, కాలుడు, కాలకుడు, మహా కాలుడు, అగ్నికృత్, అగ్ని ముఖుడు. ఇత్యాదులు కంటి చూపులతో మంటలు రేపే భయంకరా కారులు కోట్ల సంఖ్యా గణాలతో దక్ష యజ్ఞ ధ్వంసానికై వెంట నడిచారు.
అంతే కాకుండా ఆదిత్య మూర్ఖుడు, ఘనావహుడు, సన్నాహుడు, కుముదుడు, అమోఘుడు, కోకిలుడు, కాష్ఠాగూఢుడు, సుకేశి, వృషభుడు, సుమంత్రకుడు, కాకపాదోదరుడు, సంతానకుడు వీరందరు అసంఖ్యాక గణాలతో అట్టహాసంగా వీరభద్రుని అనుసరించారు.
ఇంకా శివాజ్ఞచే తరలి వెళ్ళిన వారెవరనగా పుంగవుడు, మధు పింగుడు, నీలుడు, పూర్ణ భద్రుడు, తాలకేతువు, షడాస్యుడు, పంచాస్యుడు, సంవర్తకుడు, కులీశుడు, స్వయం ప్రభుడు, లోకాంతకుడు, దైత్యాంతకుడు, అశని, భాలకుడు మరియు సహస్రకుడు వీరంతా ఉత్సాహంతో ముందుకు కదిలారు. దేవదేవునికి ఇష్టులైన తండువు, భృంగి, రిటి ఇత్యాదులు ఆడుతూ, పాడుతూ, గెంతుతూ సంతోషంతో నడిచారు.
వీరుడైన వీరేశుడు శివాజ్ఞచే వేయి న్నూట ఇరవై కోట్ల గణాలతో, వేయి కోట్ల భూతాలతో, రోమముల నుండి పుట్టిన మూడు కోట్ల కుక్కలతో అతి సంరంభంతో కదిలాడు. శూల, ముద్గర, గద, పరశు, క్షురిక, ఖడ్గ, ముసలాది ఆయుధాలను ధరించి శంఖ, పటహ, భేరి, కాహళ, మురజ, మర్దళ, శృంగ నాదాది వాద్య ధ్వనులు భూనభోంతరాళాలను కప్పి వేయ రుద్రగణం వీరభద్రుని వెంట కదిలింది.

## దక్షునికి తోచిన ఉత్పాతాలు
వీరభద్రుడలా అతిశయంతో జైత్రయాత్రా సంరంభుడై బయలుదేరగా ఇక్కడ యజ్ఞ శాలలో దక్షునకు మరియు ఇతర దేవతలకు అనేక దుశ్శకునాలు తోచాయి. మూడు విధాల (ఆధ్యాత్మిక, ఆధి భౌతిక, ఆధి దైవిక) ఉత్పాతాలు కానవచ్చాయి. దక్షుని ఎడమ కన్ను, చేయి, తొడ అదిరాయి. ఇది అశుభ సూచకం. భూమి కంపించింది. మధ్యాహ్న వేళ నక్షత్రాలు కనుపించాయి. దిక్కులన్ని ధూళి ధూసరితమయ్యాయి. సూర్యుడు అనేక రంగులలో, అనేక పరివేష మండలాలతో వింతగాను భయంకరంగాను తోచాడు. విద్యుత్ కాంతులను విరజిమ్ముతూ నక్షత్రాలు నేలకూలాయి. తారా మండలాలు వక్ర మార్గంలో పయనించాయి. వేలాది గ్రద్దలు దక్షుని శిరసును స్పృశించాయి. గద్దల రెక్కల నీడలతో యాగ మండపం రాహుగ్రస్తమైన సూర్య మండలంలా కాంతి హీనమైంది.
యాగశాలా ప్రాంగణంలో నక్కలు ఊలలు పెట్టాయి. అడవి పందులు వికృత ధ్వనులు చేశాయి. తెల్లని తేళ్ళు పుట్టాయి. ఉల్కలు వర్షించాయి. ధూళివర్షాన్ని కురిపిస్తూ తీవ్రంగా గాలులు వీచాయి. సుడిగాలులచే సర్వము కంపించింది. యజ్ఞశాల ఊర్ధ్వంగా పైకెగసింది. మిడతల దండు ఆ ప్రాంతాన్నంతా కప్పేసింది. దక్షాదులు రక్తాన్ని వమనం చేసి కొన్నారు. వారందరూ గాలిలోని దీపంలా వణికి పోతున్నారు. శస్త్రధారాహతుల వలె రోదిస్తున్నారు. రక్తం వర్షంగా కురిసింది. దిక్కులన్ని అంధకారబంధురమయ్యాయి. దిక్కులన్ని అగ్ని జ్వాలలతో నిండి వేడెక్కి పోయాయి. నదీ తీరంలోని చెట్లవలె అందరూ నేలకూలారు. కర్ర దెబ్బలు తిన్న క్రూర సర్పాల వలె చైతన్య రహితులై పడి ఉన్నారు. కొందరు బంతుల్లా పైకి ఎగిరారు. వారి రోదన ధ్వనులు జల పక్షుల కలకలా రావాల వలె ఉన్నాయి. బ్రహ్మ విష్ణువులతో సహా అందరూ తాబేళ్ళ వలె భయంతో ముడుచుకు పోయి దుఃఖితులయ్యారు.
దక్షుడు ఆ మహోత్పాతాన్ని చూచి భయంతో వణికి తన ప్రభువు లక్ష్మీపతి ఐన విష్ణువును ఆశ్రయించి ఇలా ప్రార్థించాడు.

## దక్షునికి విష్ణువు హితవు పల్కుట
"హే! దేవదేవా! హరే! విష్ణో! దీనబంధూ! కృపానిధీ! నువ్వు నన్ను నా యజ్ఞాన్ని రక్షించాలి. యజ్ఞం నీ స్వరూపం. సర్వ వ్యాపకుడవైన నువ్వు రక్షించక పోతే మరెవరు రక్షించగలరు?" అంటూ పరిపరి విధాల పాదాలను పట్టుకొని ప్రార్ధించిన దక్షుని పైకి లేవదీసి మనసులో తన స్వామి ఐన శివుని స్మరించి దక్షునితో ఇలా అన్నాడు విష్ణువు.
"దక్షా! విను. తత్త్వాన్ని తెలుసుకోలేక సకల జగదధీశ్వరుడు పరమాత్మ ఐన శివుని అవమానించావు. శివుని తిరస్కరిస్తే కార్యసాఫల్యం చేకూరదు. ఎక్కడ పూజింపతగిన వారు పూజింపబడక అపూజ్యులు పూజింప బడతారో అక్కడ దారిద్య్ర్యము, మరణము,
భయము, నాశనము ఇవి సంభవిస్తాయి. ఇప్పుడు మహాభయం సంప్రాప్తమైంది. ఇప్పుడు మేమందరం సమర్థులైనా దీనిని నివారించలేం. ఇదంతా నీ దుర్నయం వలన కలిగింది.”
విష్ణువు మాటలకు దక్షుడు చింతాగ్రస్తుడై, వివర్ణవదనుడై కూర్చుండి పోయాడు. ఇంతలో గణ సహితుడై వీరభద్రుడు యజ్ఞస్థలాన్ని సమీపిస్తున్నాడు. రుద్రగణం సింహనాదం చేస్తూముందుకు వస్తున్నది. ముల్లోకాలు కంపించాయి. ఆకాశమంతా చీకట్లు అలుముకొన్నాయి. సాగరాలన్నీ అల్లకల్లోల మయ్యాయి. సైన్య సంరంభాన్ని చూచిన దక్షుడు భార్యా సహితుడై విష్ణువు పాదాల మీద దండం వలె పడి ఎలాగైనా రక్షించమని ప్రార్థించాడు. అతనికి శివతత్త్వాన్నిలా బోధించాడు విష్ణువు.
“ఓ! దక్షా! విను! ముందు నీ క్రూర బుద్ధిని విడు. నైమిషారణ్య క్షేత్రంలో జరిగిన వృత్తాంతం నీకు గుర్తులేదా? రుద్ర కోపాగ్ని నుండి నిన్ను రక్షించగల వాడెవ్వడూ లేడిక్కడ! ఓ దుర్మతీ! ఏం చెయ్యాలో ఏం చెయ్యకూడదో తెలియని అవివేకివి నువ్వు. కర్మను చేసినంత మాత్రాన అన్ని వేళలా కర్మ ఫలాన్ని ఇవ్వనేరదు. ఏ కర్మాచరణ వల్ల మానవుడు ఉన్నతిని పొందుతాడో అది అతనికి కర్తవ్య కర్మ అవుతుంది. కర్మ ఫలాన్నిచ్చే వాడు ఈశ్వరుడొక్కడే.
ఈశ్వరార్చనను విడిచి కేవల జ్ఞానాన్ని ఆశ్రయించిన జ్ఞానులు గాని, జ్ఞానాన్ని విడిచి కేవల కర్మల నాశ్రయించిన కర్మరులు గాని ఉత్తమ గతిని పొందలేరు. నీ అవివేకానికి ఫలంగా ఈ ముప్పు సంభవించింది. రుద్రుని కోపాగ్ని నుండి పుట్టిన వీరభద్రుడు అకాల రుద్రుడై యజ్ఞాన్ని, మనలను నాశనం చెయ్యటానికై వస్తున్నాడు. అతనికి అశక్య మనేది లేదు. మనలనందరిని కాల్చి చంపిన తరువాతనే అతను ప్రసన్నుడవుతాడు. దధీచి మహర్షి చేసిన శపథాన్ని భ్రమచే ఉల్లఘించి నేనిక్కడనే ఉన్న కారణంగా నీతోపాటు నాకుకూడ ఈ దుఃఖం అనివార్యమైంది. దక్షా! అతనిని నివారించ గలిగే శక్తి నాకు లేదు. నేను కూడ శివద్రోహం చేశాను. శివద్రోహికి మూడు కాలాల్లోను సుఖం లేదు.
ఈ సుదర్శన చక్రం వీరభద్రుని తగుల్కోదు. ఇది శైవచక్రం. శివభక్తుల జోలికి పోదు. నిజానికి ఈ చక్రం మనల నీపాటికే సంహరించక పోవటాన్ని గొప్ప దయగా భావించాలి. ఈ పైన ఈ చక్రం నా సన్నిధిలో ఉండబోదు. మనం ఇప్పుడు వీరభద్రుని ఆదరాభిమానాలతో పూజించినా మనలను రక్షించడు. అతని చేతిలో మనకు అవమానం తప్పదు. అకాల ప్రళయం వచ్చిపడింది. మనందరం వినాశం యొక్క ముంగిట్లో ఉన్నాం. ముల్లోకాల లోను మనకు శరణిచ్చే వాడేలేడు. శివద్రోహికి రక్షణ ఇచ్చేవాడు లేడు. దధీచి మరియు సతీదేవి శాపానంతరం నేవెంటనే నిష్క్రమిద్దామనుకొన్నాను. నీ చెడు సహవాసమనే పాపంవల్ల వెళ్ళలేకపోయాను. శ్రీ కాలభైరవుడు పూర్వం కాశీలో బ్రహ్మ యొక్క ఐదవ శిరస్సును కొనగోటితో గిల్లాడు. ఇప్పుడేం చేస్తాడో?" ఇంతలో వీరభద్రుడు ససైన్యంగా వచ్చి చేరాడు.

## విష్ణు వీరభద్ర సంవాదం
హరి పల్కిన హితోపదేశాన్ని గుండె దిటవులేని మాటలుగా భావించి, ఆయనను పరిహసించి, అమరేంద్రుడు వజ్రపాణియై సకలదేవతా సమూహంతో కూడి యుద్ధానికి సన్నద్ధుడయ్యాడు. ఇంద్రుడు ఐరావతాన్ని, అగ్ని మేకను, యముడు మహిషాన్ని, నిరఋతి ప్రేతాన్ని, వరుణుడు మకరాన్ని, వాయువు లేడిని, కుబేరుడు పుష్పకాన్ని అధిష్ఠించి ఆయుధాలను చేబూని రణానికి సిద్ధమయ్యారు. అష్ట దిక్పాలకుల అనుచర గణమంతా ఆయుధ పాణులై అవక్రపరాక్రమంతో పాలకుల వెంట నిలిచారు. ఒక్కసారిగా శంఖ, భేరీ, పటహ, దుందుభి, డిండిమముల వాద్య ధ్వనులు మొరశాయి. దేవతలకు రుద్రగణాలకు మధ్య పోరుమొదలైంది. శివమాయా మోహితులై దేవతలు రుద్రగణాలను అత్యుత్సాహంతో నొప్పింపజొచ్చారు. బల్లేలతో, బాణాలతో, ఖడ్గ, పరశు, భిండివాల, ముద్గర, తోమరాలతో నానావిధ మారణాయుధాలతో చేతులు నరికి, శిరసులపై మొత్తి, పొట్టల్లో పొడిచి, మెడలు నులిమి, కాళ్ళను విరిచి, కనుగ్రుడ్లు పీకి, పేగులు త్రెంచి రుధిర ధారలను వర్షింప చేసి శివగణాలను యుద్ధ పలాయితులను చేశారు.
దేవతల ఈ ప్రథమ విజయానికి కారణం భృగు మహర్షి యొక్క మంత్రబలం. ఆయన దీక్షితుడైన దక్షుని సంతుష్టుని చెయ్యటానికి మంత్రోచ్చాటనాన్ని చేశాడు. గణాలు వెనుతిరిగి రావటాన్ని చూచిన వీరభద్రుడు తోకచుక్క వంటి తన చేతిని ఊపుతూ, ప్రోత్సాహవచనాలను పలుకుతూ మహాత్రిశూలాన్ని ధరించి పశువుల కాపరి మందను మళ్ళించినట్లు గణాలను తిరగ్గొట్టేడు.
అప్పుడు గణాలు దేవతలను కత్తులతో నరికి, ఇనుపరోకళ్ళతో పొడిచి, గండ్ర గొడ్డళ్ళతో వేటాడి, రంపాలతో కోసి, గుదియలతో మొత్తి, బల్లేలతో గ్రుచ్చి, శూలాలతో తూలించి, త్రిశూలాలతో పేగులు లాగి మహా బీభత్సంగా సంహరించటం మొదలుపెట్టారు. సురానీకం పరాజితులై పలాయన పరాయణులై పరస్పరం పరిత్యజించి భర్గ గణభయాన్వితులై ఆయాసపడుతూ స్వర్గానికి చేరుకొన్నారు. ఆ సంగరరంగంలో మూకంతా పారిపోగా కేవలం
లోకపాలురు మాత్రం వీక దక్కి నిలిచారు. వారిలో వారు సంప్రదించుకొని బుద్ధిమంతుడైన బృహస్పతిని చేరి యుద్ధంలో సిద్ధిని పొందే ఉపాయాన్ని చెప్పి ముప్పు తొలగించమని బ్రతిమాలారు.
అంత దేవగురుడు కరుణాన్వితుడై చిత్తంలో శివుని స్మరించి ఇంద్రునితో ఇలా అన్నాడు. "పూర్వం విష్ణువు చెప్పినదంతా ఇప్పుడు ప్రత్యక్షంగా జరుగుతోంది. ఓ అమరేంద్రా! నే చెప్పేది విను. కర్మలన్నింటికి ఫలాన్నిచ్చే ఈశ్వరుడొకడున్నాడు. ఆయన కూడ కర్మఫలాన్ని కర్తయొక్క కర్మననుసరించే ఇస్తాడు గాని కర్మలేని సందర్భంలో ఫలాన్నియ్యలేడు. ఈ కర్మ యొక్క పోకడ అతి గహనమైనది. సర్వ మంత్రాలు, ఓషధులు, అభిచార కర్మలు, శ్రాత స్మార్త కర్మలు, పూర్వోత్తర మీమాంసాది తదితర శాస్త్రాలు, వేదాలు, మంత్ర తంత్ర జప ధ్యానాదులు ఇవేవీ కూడ ఆ ఈశ్వరుని సాక్షాత్కరింప చేయలేవని పూర్వర్షులు చెప్పారు. వేదాలను పదివేల సార్లు పారాయణ చేసినా జీవునికి ఈశ్వర దర్శనం లభించదు. 'నీవే తప్ప మరొక గతి లేదు' అని శరణాగతులైన భక్తులకు ఆయన దర్శనమిస్తాడు. ఇది వేద వచనం.
సదాశివుని అనుగ్రహం చేత మాత్రమే శాంతము, శ్రేష్ఠము, నిర్వికారము ఐన దృష్టి లభిస్తుంది. ఆ దృష్టి చేతనే ఆయన తెలియబడతాడు. ఇంద్రా! నువ్వు మాయా మోహితుడవై అజ్ఞానంతో లోకపాలురతో కూడి యజ్ఞానికి వచ్చావు! ఇక్కడేమి విక్రమాన్ని చూపుతావు? ఈ రుద్రగణాలు అధ్వర విధ్వంసానికై వచ్చారు. ఆ పని చేసి వెడతారు. దీన్ని తప్పించే ఉపాయం లేదు! ఇది ముమ్మాటికి సత్యం." అప్పుడు దిక్పాలకులు కర్తవ్యం తోచక చింతాగ్రస్తులయ్యారు.
అదే సమయంలో వీరభద్రుడు చిత్తంలో శివుని స్మరించి దిక్పాలకులతో వ్యంగ్యంగా ఇలా అన్నాడు. "ఓ దిక్పాలకులారా! ఏం తిందామని వచ్చారిక్కడికి? యజ్ఞ భాగాలనా! నా వద్దకు రండి! మీ మీ భాగాలను సమంగా పంచుతాను! ఓ శుక్రా! ఓ అగ్నీ! ఓ సూర్యా! ఓయీ చంద్రా! ఓ కుబేరా! ఓ వరుణా! ఓ వాయూ! ఓ నిర ఋతీ! ఓయీ యమా! ఓయీ శేషా! ఓ దేవతలారా! ఓ రాక్షసులారా! ఓ విద్వాంసులారా! మీరంతా ఇలా రండి! మీకు తృప్తి కలిగేటంత హవిర్భాగాలనిస్తాను. మీరు దుష్టులలో అగ్రగణ్యులు. రుద్రుడు లేని యజ్ఞానికి భద్రంగా తిరిగి వెడదామనే వచ్చారా? క్షుద్రులారా!” 
ఇలా వెటకారపు మాటలాడి వీరభద్రుడు ఇంద్రునితో సహా అందరిని జర్జరీభూతులను చేశాడు. వారందరు పారిపోగా యజ్ఞశాలా సమీపానికి వచ్చాడు. అక్కడి ఋషులు అతనిని చూచి భయపడి విష్ణువును సమీపించి రక్షించమని వేడుకొన్నారు. ఋషుల ప్రార్ధనను ఆలకించి సర్వము తెలిసిన వాడైన హరి, స్థితిపాలకత్వ కర్తవ్యాన్ని నిర్వహించ గోరి చతుర్భుజుడై ఆయుధాలతో నిలిచాడు. విష్ణువును చూడగానే వీరభద్రునికి పాపిని చూచిన యమునివలె, గజేంద్రుని చూచిన కేసరి వలె కనుబొమలు ముడివడ్డాయి. వెంటనే ఇలా అన్నాడు.
“ఓ హరీ! నువ్వీనాడు మహాదేవుని శపథాన్ని ఎలా ఉల్లంఘించగలిగావు? నీ చిత్తంలో గర్వం ఉంది! నువ్వెందుకు వచ్చావు? నీకు రక్షకుడెవడు? నిన్ను నీవు రక్షించుకో లేని వాడవు దక్ష యజ్ఞానికి రక్షకుడవెలా అవుతావు? దాక్షాయణి ఏమి చేసిందో చూడలేదా? దధీచి మహర్షి హితాన్ని నువ్వు వినలేదా? నీకు నేనిస్తాను యజ్ఞ భాగాన్ని! ఓ హరీ! ఇదిగో నీ వక్షస్థలాన్ని చీల్చి నీకు కూడా భార్య లేకుండ చేసి నా స్వామికి సంతోషాన్ని కలిగిస్తాను. నిన్ను అగ్నిదగ్ధుణ్ణి చేస్తాను. నువ్వు శివద్రోహివి!"
బుద్ధిశాలి ఐన విష్ణువు వీరభద్రుని రోష వాక్కులను విని నవ్వుతూ ప్రీతితో ఇలా అన్నాడు: “ఓ వీరభద్రా! శంకర సేవకుడనైన నన్ను శివద్రోహి అని అనకు. ఈ దక్షుడు నా భక్తుడు. అనేక మార్లు యజ్ఞానికి రమ్మని పిలిచాడు. నేను భక్త పరాధీనుడను. అది నా వ్రతం. అందుకని వచ్చాను. శంకరుడు కూడా భక్తవశంకరుడు కదా! ఓ రుద్రకోప సముద్భవ తేజా! ఇక జగడం అంటావా? నువ్వు నన్ను నివారించు. నేను నిన్ను అడ్డుకొంటాను. ఏం జరగాలో అదే జరుగుతుంది. నా పరాక్రమాన్ని చూపుతాను.
గోవిందుని పల్కులకు మహాభుజుడైన వీరభద్రుడు సంతోషించి వినయంతో నారాయణునకు నమస్కరించి ఇలా అన్నాడు. "ఓ! మహా ప్రభో! నా స్వామి ఐన రుద్రునకు ప్రియుడవని తెలిసి చాలా ప్రీతుడనయ్యాను. నాకు శివుడెట్లో మీరు అట్లే! మీరెట్లో శివుడు అట్లే. వేదాలు మీ ఇరువురి విషయంలోను అలాగే మాట్లాడుతున్నాయి. మేమందరం రుద్ర సేవకులం. హే! లక్ష్మీ వల్లభా! ఇప్పుడిక్కడ నడుస్తూన్న ఘర్షణకు అనుకూలంగా మాత్రమే మాట్లాడాను. నాయందు దయ చూపండి."
వీరభద్రుని మాటలకు విష్ణువు నవ్వి "నువ్వు శంక వీడి యుద్ధం చెయ్యి. నీ అస్త్రపాతంచే నా శరీరం నిండిన తర్వాత మాత్రమే కదులుతాను అని నిశ్చయంగా పలికాడు. ఇద్దరూ తమగణాలతో యుద్ధ సన్నద్ధులయ్యారు.

## దక్షయజ్ఞ ధ్వంసం
అప్పుడు మహాబలుడైన వీరభద్రుడు శంకరుని స్మరించి రథాన్ని అధిరోహించి అస్త్రాలను ధరించి సింహనాదం చేశాడు. విష్ణుపు కూడా పాంచజన్యాన్ని పూరించాడు. ఆ శంఖారావాన్ని విని ఇంతకు ముందు పారిపోయిన దేవతలు కూడా వచ్చిచేరారు. దిక్పాలకులంతా వారి వారి గణాలతో వచ్చి వీరభద్రునితో యుద్ధానికి తలపడ్డారు. రెండు గణాల మధ్య భయావహమైన ద్వంద్వ యుద్ధం జరిగింది. ఇంద్రుడు నందిని డీకొని నూరంచుల కత్తితో కొట్టాడు. నంది ఇంద్రుని త్రిశూలంతో వక్షస్థలంపై పొడిచాడు.
అగ్ని, విష్ణుగణాలు, కుబేరుడు బలశాలి ఐన కూష్మాండ పతితో యుద్ధానికి దిగారు. శివగణ శ్రేష్ఠుడైన వీరేశ్వరుడు యమునితో తుముల యుద్దానికి దిగాడు. చండుడు నిరఋతికి ఎదురు వెళ్ళి డీకొని అస్త్రాలతో కొట్టి హింసించి పరిహాసం చేశాడు. ముండుడు వరుణుని తోను, భృంగి వాయువు తోను ఇలా ఉభయ పక్షాల వీరులు ద్వంద్వ యుద్ధం చేశారు.
యోగినీ గణ సహితుడైన భైరవీ నాయకుడు దేవతలనందరిని చీల్చి నెత్తురు త్రాగాడు. క్షేత్రపాలుడు, బుభుక్షుడు, కాళి ఇంకా కొంతమంది గణ నాయకులు నిర్జరులను నిలువరించి, గుండెకు గాయం పెట్టి, వెచ్చనెత్తురు త్రావి, వీరనాట్యం చేశారు. అంత హరి తన వారి దైన్యాన్ని చూచి, దిగులొంది. తేరుకొని చక్రాన్ని ప్రయోగించాడు. దిక్కులను మండిస్తూ వస్తూన్న చక్రాన్ని చూచి క్షేత్రపాలుడు దానికెదురేగి నోరుతెరచి చక్కిలంలా మ్రింగేశాడు. ఆపై తిరిగి కక్కేశాడు. ఆ సుదర్శన చక్రం తిరిగి విష్ణువును ఆశ్రయించింది. హరి-వీరభద్రుల మధ్య యుద్ధం రోమహర్షణంగా సాగింది.
దేవదేవుడైన విష్ణువు యొక్క యోగబలంచే హరి సదృశులైన విష్ణుగణం అసంఖ్యాకంగా పుట్టి వీరభద్రుని ఎదుర్కొన్నారు. వీరభద్రుడు శివుని స్మరించి వారందరిని నిశ్శేషంగా భస్మం చేశాడు. చేసి త్రిశూలంతో హరి వక్షస్థలంపై లీలగా పొడిచాడు. శూల ఘాతానికి గాయపడి వెంటనే స్పృహను కోల్పోయి లీలామానుష విగ్రహుడైన విష్ణువు తన ప్రియురాలి అంకతలాన్ని ఆశ్రయించి సేదతీర్చుకొంటున్నాడో అన్నట్లుగా ధరకొరిగాడు. తిరిగి లేచి యుద్ధ సన్నద్ధుడయ్యాడు.
అలాలేచి చక్ర ప్రయోగానికి సిద్ధపడుతూన్న హరిని చూచి చక్రాన్ని, విష్ణువును కూడా స్తంభింప చేశాడు వీరభద్రుడు. పర్వతంలా స్తంభితుడైన విష్ణువు, ఆ స్తంభన శక్తిని నిర్వీర్యం చేయగోరి, భృగుమహర్షిని పిలిపించి ఆయన మంత్ర శక్తిచే వినిర్ముక్తుడయ్యాడు. వీరభద్రుని చేతిలో తను పొందిన అవమానానికి సిగ్గుపడి క్రుద్ధుడై తన శాక్లమనే ధనువును, బాణాలను చేత పట్టేడు. ఇంకా బాణప్రయోగం చేయకుండానే వీరభద్రుడు మూడు బాణాలతో కొట్టగా ఆ ధనుస్సు మూడు ముక్కలైంది. అప్పుడు వాణీ బ్రహ్మలు హెచ్చరించగా వీరభద్రుని పరాక్రమం సహింప రానిదని ఎరిగి విష్ణువు అంతర్ధానమయ్యాడు.
విష్ణువు వెంట ఇతర దేవతలంతా వారి వారి స్థానాలను చేరుకొన్నారు. పితామహుడు కూడా పుత్ర శోకంతో బాధపడుతూ సత్యలోకానికి వెళ్ళి తదనంతర కర్తవ్యాన్ని గురించి ఆలోచింపసాగేడు. అలా వారిద్దరు యజ్ఞ భూమిని విడిచి వెళ్ళగానే మిగిలిన దేవతలను, యజ్ఞమే జీవనాధారంగా గల మునులను రుద్రగణాలు జయించాయి. యజ్ఞ పురుషుడు మహా భీతుడై మృగ రూపంతో ఆకాశం వైపుకు పరుగెత్తగా ఆ పురుషుని తల నరికాడు వీరభద్రుడు.
తన స్వామికి జరిగిన అవమానాన్ని, సతీదేవి దేహత్యాగాన్ని మాటి మాటికి గుర్తుకు తెచ్చుకొని మనసు దహించుకుపోగా వీరుడైన వీరభద్రుడు సక్రోధుడై ధర్మ కశ్యప ప్రజాపతులను, బహు పుత్రకుడైన అరినేమిని, ఆంగిరసుని, కృశాశ్వుని, దత్తమహర్షిని పట్టుకొని శిరస్సుపై పాదంతో తన్నేడు. దేవమాత ఐన సరస్వతి ముక్కుకొనను కొనగోటితో గిల్లేడు. పగ పట్టిన త్రాచుపాము వలె కోపావిష్టుడైన వీరభద్రుడు దేవతలను, మహర్షులను అనేక విధాల హింసించి కూడ శాంతించలేదు. ఇంకా ఎవరైనా ఎక్కడైనా దాగి ఉన్నారేమో అని పరికించాడు.
ఇంతలో మణిభద్రుడు భృగు మహర్షిని నేలపైపడేసి, గుండెలపై కాలితో తొక్కిపెట్టి, గడ్డాన్ని, మీసాన్ని పెరికి వేశాడు. దక్షుడు శివుని నిందించిన సమయంలో పళ్ళు కనపడేటట్లు నవ్విన పూషుని (సూర్యుడు) యొక్క దంతాలను చండుడు పీకివేశాడు. అలాగే కనుసైగలతో ప్రోత్సహించిన భగుని నేలపై దొర్లించి నేత్రాలను పెకలించాడు నంది. ఆ యజ్ఞశాలలో ఉపవిష్టులై ఉన్న స్వాహా, స్వధా, దక్షిణా అనే దేవతలను, మంత్ర తంత్రాధిష్ఠాన దేవతలను ఇతరులను అనేక దురవస్థలకు గురి చేశారు. అగ్నివేదిక యందు ఇసుక పోశారు.
అక్కడ భయంచే దాక్కొని యున్న బ్రహ్మపుత్రుడైన దక్షుని రుద్రగణాలు వెతికి పట్టుకొని బలవంతంగా బయటకు లాగి వీరభద్రుని ముందు నిలపెట్టారు. వీరభధ్రుడు రౌద్రంతో చెక్కిళ్ళు పట్టుకొని ఖడ్గంతో తల నరకబోగా దక్షుని యోగ మహిమ వల్ల అది
సాధ్యం కాలేదు. శస్త్రాస్త్రాలతో ఆ తలను నరుకుట అసంభవమని ఎరిగి గుండెపై రెండు కాళ్ళతో నిలబడి చేతితో తల పట్టుకొని మెలిపెట్టి తెంపేసి అగ్నిహోత్రంలో పారేశాడు.
చీకట్లను పారద్రోలిన సూర్యుని వలె శత్రు నిర్మూలనం చేసి కార్యాన్ని పూర్తి చేసికొని శూలపాణియై పరమేశ్వరుని ఎదుట నిల్చున్నాడు. మహాదేవుడు ప్రసన్నుడై వీరభద్రుని సర్వగణాధ్యక్షుణ్ణి చేశాడు."

## క్షువ దధీచుల వివాదం
సూతుడు మునులకిలా చెపుతున్నాడు. “ఓ మహర్షులారా! బ్రహ్మగారీ గాథను ఇంతవరకు చెప్పాక నారదుడు విని రుద్రుడు లేని యాగానికి దేవతలతో కూడి వెళ్ళి విష్ణువు పరాభవాన్ని పొందటానికి కారణమేమిటి?" అని ప్రశ్నించగా పితామహుడు చెప్పిన దానిని మీకు చెపుతున్నాను వినండి.
పూర్వం క్షువుడు అను మహా తేజస్వి ఐన రాజు ఒకడుండేవాడు. చ్యవన పుత్రుడైన దధీచి మహర్షి ఆయనకు మంచి మిత్రుడు. దీర్ఘకాల తపస్సు విషయంలో వారిద్దరికి గొప్ప వివాదం పుట్టింది. ఆ వివాదం అప్పట్లో చాలా అల్లకల్లోలాన్ని రేపింది. దీర్ఘకాల తపస్సు విషయంలో బ్రాహ్మణుడే అందరి కంటె శ్రేష్ఠుడు అని శివభక్తుడైన దధీచి పల్కగా అష్ట దిక్పాలకుల శరీరాన్ని తాను ధరిస్తున్నాడు కనుకను, వర్ణాశ్రమ ధర్మాలను రక్షిస్తున్నాడు కనుకను రాజే శ్రేష్ఠుడు అని క్షువుడు అన్నాడు. ఇంకా ఇలా అన్నాడు: “ఓ చ్యవన పుత్రా! రాజ ధర్మాలను చెప్పిన శ్రుతి 'రాజు సర్వదేవతా స్వరూపుడు' అని అంటోంది. అట్టిదేవతను నేనే! రాజు బ్రాహ్మణుని కంటె శ్రేష్ఠుడు. కనుక నువ్వు నన్ను పూజించాలి."
వేద శాస్త్ర విరుద్ధమైన క్షువుని అభిప్రాయాన్ని విన్న భృగువంశజుడైన దధీచికి కోపం వచ్చి ఎడమ ముష్టితో అతని శిరసుపై కొట్టాడు. దుర్బుద్ధి ఐన క్షువుడు క్రుద్ధుడై దధీచిని కత్తితో చీల్చి 'ఇప్పుడెవరు శ్రేష్ఠుడు?' అని గర్జించాడు. మహర్షి నేలమీద పడి భృగువంశ మండనాయ మానుడైన శుక్రాచార్యుని స్మరించాడు. వెంటనే శుక్రుడు వచ్చి మృత సంజీవనీ విద్యచే చీల్చివేయ బడిన దధీచి దేహాన్ని సంధించాడు. సంధించి శివ భక్తులలో శ్రేష్ఠుడు, మృత్యుంజయోపాసనను లోకంలో ప్రవర్తింప జేసిన వాడు, అసుర గురువు, నీతిశాస్త్ర విశారదుడు ఐన శుక్ర భగవానుడు దధీచికి అత్యంత రహస్యము, పవిత్రము, మహామహిమోపేతము ఐన మహా మృత్యుంజయ మంత్రాన్ని ఇలా ఉపదేశించాడు. 
శ్లోకం (శ్లో||): 
దధీచ తాత సంపూజ్య శివం సర్వేశ్వరం ప్రభుమ్ | 
మహా మృత్యుంజయం మంత్రం శ్రాతమగ్ర్యం వదామితే ॥ 
త్ర్యంబకం యజామహే త్రైలోక్య పితరం ప్రభుమ్ | 
త్రిమండలస్య పితరం త్రిగుణస్య మహేశ్వరమ్ ॥ 
త్రితత్త్వస్య త్రివహ్నేశ్చ త్రిధా భూతస్య సర్వతః | 
త్రి దివస్య త్రి బాహోశ్చ త్రిధా భూతస్య సర్వతః | 
త్రి దేవస్య మహాదేవ స్సుగంధిం పుష్టి వర్ధనమ్ | 
సర్వ భూతేషు సర్వత్ర త్రిగుణేషు కృతౌ యథా ॥
తాత్పర్యం (తా||): 
వత్సా! దధీచీ! శివ ప్రభుని పూజించి వేదోక్తము, సర్వశ్రేష్ఠము ఐన మహా మృత్యుంజయ మంత్రాన్ని నీకు ఉపదేశిస్తున్నాను. 'త్ర్యంబకం యజామహే' ముల్లోకములకు తండ్రి, రక్షకుడు, అగ్నిచంద్ర సూర్య మండలములను సృష్టించిన వాడు, సత్త్వరజస్తమో గుణములపై సంపూర్ణ ఆధిపత్యము గలవాడు, వాతపిత్త శ్లేష్మములనే మూడు శరీర తత్త్వాలను పాలించువాడు, ఆహవనీయ గార్హపత్య దక్షిణాగ్నులను మూడు అగ్నులను పాలించు వాడు, పృథివి, జలము, అగ్ని అను మూడు బాహువుల వంటి మూడు మూర్త భూతములతో సర్వమును వ్యాపించి ఉన్న వాడు, స్వర్గాది లోక స్వరూపుడు, సుఖదుఃఖ మోహాత్మక మగు జగత్తు నందు సర్వత్ర వ్యాపించి ఉన్నవాడు, త్రిమూర్తి స్వరూపుడు అగు శివుని పూజించెదము.
'సుగంధిమ్' మహాదేవుడు సర్వభూతములలో, సర్వప్రాణులలో, సత్త్వరజస్తమో గుణములలో, సర్వకర్మలలో సుగంధము వలె వ్యాపించి ఉన్నాడు.

శ్లోకం (శ్లో||): 
ఇంద్రియేషు తథాన్యేషు దేవేషుచ గణేషుచ | 
పుష్పే సుగంధివత్సూర స్సుగంధి మమరేశ్వరః ॥ 
పుష్టిశ్చ ప్రకృతేర్యస్మా త్పురుషాద్వై ద్విజోత్తమ | 
మహదాది విశేషాంత వికల్ప స్యాపి సువ్రత ॥ 
విష్ణోః పితామహస్యాపి మునీనాంచ మహామునే । 
ఇంద్రస్యచ దేవానాం తస్మాద్వై పుష్టి వర్ధనః ॥ 
తం దేవమమృతం రుద్రం కర్మణా తపసాపివా ! 
స్వాధ్యాయేన చ యోగేన ధ్యానేన చ ప్రజాపతే ॥
తాత్పర్యం (తా||): 
ఆ దేవదేవుడు పుష్పములలో సుగంధము వలె ఇంద్రియములలో, ఇతర దేవతలలో, శివ గణములలో వ్యాపించి ఉన్నాడు.
'పుష్టివర్ధనమ్' ఓ బ్రాహ్మణ శ్రేష్ఠా! వ్రత నిష్ఠుడా! మహత్తు మొదలు పరమాణుగత విశేషము వరకు వివిధ కార్యరూపములలో ఉన్న ప్రకృతి యొక్క పుష్టి (బలం) పురుషుడగు శివుని నుండి లభించింది. మహర్షీ! విష్ణువుకు, బ్రహ్మకు, ఇంద్రునకు, దేవతలకు, మునీశ్వరులకు పుష్టిని ఇచ్చుట చేతనే శివుడు పుష్టి వర్ధనుడగుచున్నాడు. ఓ ప్రజాపతీ! అమృత స్వరూపుడైన ఆ రుద్రదేవుని వేద విహిత కర్మానుష్ఠానముచేగాని, తపస్సుచేగాని, వేదాధ్యయనముచేగాని, యోగముచేగాని, ధ్యానముచేగాని ఆరాధించాలి.

శ్లోకం (శ్లో||): 
సత్యేనాన్యేన సూక్ష్మాగ్రా న్ముృత్యు పాశాద్భవ స్స్వయమ్ | 
బంధమోక్షకర్ యస్మాదుర్వారుక మివ ప్రభుః ॥ 
మృత సంజీవనీ మంత్రో మమ సర్వోత్తమ స్మృతః | 
ఏవం జపపరః ప్రీత్యా నియమేన శివం స్మరన్ ॥ 
జప్త్వా హుత్వాభి మంత్ర్యైవం జలంపిబ దివానిశమ్ | 
శివస్య సన్నిధౌ ధ్యాత్వా నాస్తి మృత్యుభయం క్వచిత్ || 
కృత్వా న్యాసాదికం సర్వం సంపూజ్య విధివచ్ఛివమ్ । 
సంవిధాయేదం నిర్వ్యగ్ర శ్శంకరం భక్తవత్సలమ్ |
తాత్పర్యం (తా||): 
సత్యముచే గాని, లేదా ఇతర ఆరాధనా పద్ధతి చేగాని పూజింప బడిన శివ ప్రభువు దోసకాయను తీగనుండి వలె, భక్తుని మిక్కిలి భయంకరమగు మృత్యు పాశము అనుబంధము నుండి విముక్తిని కలిగిస్తాడు. ఈ మృత సంజీవనీ మంత్రం సర్వశ్రేష్ఠమైనది. నువ్వు ప్రీతితో శివుని స్మరిస్తూ నియమంతో దీన్ని జపించు. జపం పూర్తయ్యాక హోమం చెయ్యి. రాత్రింబవళ్ళు నీరు త్రాగినప్పుడు ఆ నీటిని ఈ మంత్రంతో అభిమంత్రించి త్రాగు. దీనిని శివ సన్నిధిలో ధ్యానం చేసిన వానికి ఎప్పుడూ మృత్యుభయం ఉండదు. న్యాసాదికం పూర్తిచేసి భక్తవత్సలుడు, మంగళకరుడు ఐన శివుని యథావిధిగా పూజించి ఈ మంత్రాన్ని జపించి దుఃఖం నుండి విముక్తిని పొందు.

శ్లోకం (శ్లో||): 
ధ్యానమస్య ప్రవక్ష్యామి యథా ధ్యాత్వా జపేన్మనుమ్ | 
సిద్ధమంత్రో భవేద్ధీమాన్ యావచ్ఛంభు ప్రభావతః ॥
తాత్పర్యం (తా||): 
ఈ మంత్రానికి ధ్యాన శ్లోకాన్ని చెపుతున్నాను విను. ఇట్లు ధ్యానించి మంత్రాన్ని జపించిన జ్ఞాని శంభుని అనుగ్రహంచే శీఘ్రంగా మంత్ర సిద్ధిని పొందుతాడు.

ధ్యాన శ్లోకం (శ్లో||)
హస్తాంభోజ యుగస్థ కుంభ యుగళా దుదృత్య తోయం శిరస్సించంతం కరయోర్యుగేన దధతం స్వాంకే సకుంభౌ కరౌ | 
అక్షస్రజ్ మృగహస్త మంబుజగతం మూర్ధస్థ చంద్రస్రవత్ పీయూషార్ధతనుం భజే సగిరిజం త్ర్యక్షం చ మృత్యుంజయమ్ ।
తాత్పర్యం (తా||): 
పద్మముల వంటి రెండు చేతుల యందున్నరెండు కుంభములతో నీటిని పైకి గ్రహించి శిరస్సుపై అభిషేకించుకొనుచున్నట్టియు. రెండు చేతులతో తన ఒడిపై రెండు కుంభములను ధరించినట్టియు, ఒక చేతితో అక్షమాలను మరొక చేతితో మృగమును కలిగి ఉన్నట్టియు, పద్మమునందు ఆసీనుడై ఉన్నట్టియు, శిరస్సుపై నున్న చంద్రుని నుండి జాలువారిన అమృతముతో తడిసిన దేహము కల్గినట్టియు, పార్వతీ దేవితో కూడి ఉన్నట్టియు (పార్వతి వేరుగా ఉండదు. ఆయనలోనే ఉంటుంది) మూడు కళ్ళుగల మృత్యుంజయుని ధ్యానించెదను.
మునులారా! ఈ విధంగా మృత సంజీవని విద్యను ఉపదేశించి శుక్రుడు తన స్థానానికి చేరుకొన్నాడు. దధీచి మహాముని శివ వైభవాన్ని స్మరిస్తూ తపస్సు కొరకు వనానికి వెళ్ళాడు. వెళ్ళి మహా మృత్యుంజయ మంత్రాన్ని యథావిధిగా జపిస్తూ చిరకాలం తపస్సు చేసి పరమేశ్వర సాక్షాత్కారాన్ని పొంది ఆయన నుండి మూడు వరాలను పొందేడు. అవి ఏవనగా వజ్ర సదృశమైన ఎముకలు, అవధ్యత్వం, దైన్యం లేని జీవనం.
వరత్రయాన్ని పొంది సానందుడై దధీచి క్షువ మహారాజు ఉన్న చోటికి వెళ్ళి అరికాలితో శిరస్సుపై తన్నాడు. విష్ణు గౌరవ గర్వితుడైన క్షువుడు మహా రోషంతో దధీచిని కృపాణంతో నరికేడు. శివ వరప్రభావంచే దధీచికి ఎట్టి హాని కలుగలేదు. అవధ్యుడుగ అధీనుడుగ నిలిచియున్న దధీచిని చూచి బ్రహ్మ పుత్రుడైన క్షువుడు విస్మితుడై వెంటనే వనానికి వెళ్ళి హరిని గూర్చి ధ్యానం చేశాడు. అతని భక్తికి, ఏకాగ్రతకు సంతసించి ప్రత్యక్షమైన విష్ణువుతో తను పొందిన అవమానాన్ని గూర్చి విన్నవించుకొన్నాడు క్షువుడు.
క్షువుని మనోగతాన్ని ఎరిగిన విష్ణువు అతనితో "వత్సా! దధీచి చెప్పింది సత్యమే. అతడు భృగువంశ మండనుడు. మహా తపస్సంపన్నుడు. విశేషించి శివారాధనా తత్పరుడు.
అతనికి దుఃఖాన్ని కలిగిస్తే నిన్ను, నన్ను కూడ శపించగలడు. మనిద్దరం కలిసి ప్రయత్నించినా అతనిని జయించలేం. ఐనా నువ్వు నా భక్తుడవు కనుక అతనిపై విజయాన్ని సాధించటానికి ప్రయత్నిస్తాను. ఆ ప్రయత్నం నెరవేరదు. పైగా ఆయన శాపానికి గురై దక్షయజ్ఞంలో శివుని వలన వినాశాన్ని పొంది తిరిగి పునరుత్థానాన్ని పొందుతాను." అని చెప్పి మాయావి ఐన హరి, క్షువుని మనోరథాన్ని నెరవేర్చేప్రయత్నంలో నిమగ్నమయ్యాడు.

## విష్ణు-దధీచుల యుద్ధం
నిమగ్నమై భక్తవత్సలుడైన హరి బ్రాహ్మణ వేషంలో దధీచుని ఆశ్రమానికి వెళ్ళి అతనిచే అతిధి పూజా సత్కారాల నందుకొని "నీ నుండి ఒక వరాన్ని కోరుతున్నాను. అనుగ్రహించ వలసింది" అని అర్థించాడు. శంకర వరప్రభావంచే త్రికాల జ్ఞాని ఐన మహర్షి వచ్చిన వాడు హరియని ఎరిగి "ఓ భక్తవత్సలా! నువ్వు దుష్టబుద్ధి ఐన క్షువ మహారాజు కోరికను నెరవేర్చటానికి వచ్చిన నారాయణుడవని నాకు తెలుసు. భయాన్ని విడిచి, స్వస్వరూపాన్ని ధరించి, శంకరుని స్మరించి, సత్య ప్రతిజ్ఞ చేసి నిశ్చింతగా అడుగు. శివ భక్తుడనైన నేను దేనికీ భయపడను. అసత్యం పలుకను." అని ప్రతిజ్ఞా పూర్వకంగా అన్నాడు.
దానికి హరి అంతరంగంలో సంతోషించి పరీక్షార్థం ఇలా అన్నాడు “ఓ దధీచీ! శివపూజా ధురంధరుడవైన నీకు సర్వత్ర భయం తొలగిపోయింది. నీకు నమస్కారం! నేను నిన్ను ఆజ్ఞాపిస్తున్నాను లేదా అభ్యర్థిస్తున్నాను! ఏమైనా అనుకో! నువ్వొక్కసారి క్షువ మహారాజు ఎదుట నిలబడి "నేను భయపడుచున్నాను" అని ఆ ఒక్కమాట అనుచాలు.
మహా మృత్యుంజయ మంత్రసిద్ధి పొందిన దధీచి మహర్షి నారాయణుని మాటలకు నవ్వుకొని ఇలా అన్నాడు: “ఓ హరి! పినాకపాణి ఐన శంభు వర ప్రసాదం వలన ఈ లోకంలో నేను దేనికీ భయపడను."
మహర్షి మాటలకు ఆగ్రహించిన విష్ణువు అతనిని శిక్షించాలని చక్ర ప్రయోగం చేశాడు. ఈశ్వర సంకల్పంచే అది వ్యర్థమైంది. అప్పుడు మహర్షి ఇలా అన్నాడు: “ఓ గోవిందా! ఈశ్వరానుగ్రహం వలన నీకు లభించిన ఆ సుదర్శనం శంకర కింకరుడనైన నాపైకి రావటానికి భయపడుతోంది. కనుక నన్ను శిక్షించటానికి వేరే ప్రయత్నం చెయ్యి.”
మహర్షి మాటలకు మరింత కుపితుడై మాధవుడు అనేక శస్త్ర-అస్త్రాలను ప్రయోగించాడు. ఇంద్రాది బృందారకులు వాసుదేవునికి బాసటగా నిలిచారు. శివమాయా మోహితులై తనతో తలపడ్డవారిని చూచి మృత్యుంజయుణ్ణి స్మరించి గుప్పెడు దర్భలను తీసికొని సమంత్రకంగా ప్రయోగించాడు మహర్షి ఈశ్వర మహిమచే అది కాలాగ్ని వంటి త్రిశూలమై దేవతలను దహించటం మొదలు పెట్టింది. దేవతల అస్త్రాలన్ని దాని ముందు మోకరిల్లాయి. దేవతలంతా పలాయితులయ్యారు. త్రివిక్రముడైన నారాయణుడొక్కడే నిలిచి తనదేహాన్నుండి కోట్లాది దివ్య గణాలను సృష్టించాడు. వారంతా అనేక అస్త్ర శస్త్రాలతో దధీచితో యుద్ధం చేశారు. దధీచి వాళ్ళందరిని క్షణంలో దహించి అజేయుడై నిలిచాడు.
అప్పుడు మహామాయా విశారదుడైన విష్ణువు, దధీచిని భయభ్రాంతుని చేయగోరి తన విశ్వరూపాన్ని చూపించాడు. విశ్వమంతా అందులో దర్పణంలో ప్రతిబింబంలా గోచరించింది. ఆ రూపాన్ని చూచి జ్ఞానియైన చ్యవన నందనుడిలా అన్నాడు: “ఓ మాధవా! నీ విశ్వరూపానికి నేను భయపడను. ఎందుకంటె విచారణ చేస్తే ఈ విశ్వమంతా దర్పణ దృశ్యమానం. ఇకనీ విశ్వరూపం గురించి చెప్పేదేముంది? ప్రతిబింబాలెన్నైనా ఉంటాయి. బింబం మాత్రం ఒక్కటే ఉంటుంది. మహాదేవుడు, సర్వజ్ఞుడు ఐన ఈశ్వరుడొక్కడే నిత్యుడు. ఇదిగో! నా విశ్వరూపాన్ని వీక్షించు! నీకు దివ్యదృష్టి నిస్తున్నాను." అని శంకర తేజస్సుచే విరాట్ రూపాన్ని ధరించి నిలబడ్డాడు. నిలబడి ఇలా అన్నాడు: “మాధవా! మాయతో గాని మంత్రశక్తితోగాని పని లేదు. ప్రయత్న పూర్వకంగా యుద్ధం చేయి.”
హరి సర్వము ఎరిగిన వాడైనా మహర్షి శివభక్తిని పరీక్షింపగోరి తిరిగి యుద్ధ ప్రయత్నాన్ని మొదలు పెట్టాడు. దేవతలంతా వచ్చి చేరారు. ఐనా దధీచి భయపడలేదు. అంతలో బ్రహ్మగారొచ్చి శివ వరప్రసాది ఐన ఈ బ్రహ్మర్షిని భయపెట్టటం ఎవరికీ సాధ్యం కాదని చెప్పి యుద్ధ ప్రయత్నాన్ని విరమింపచేశాడు. అంతా ప్రత్యక్షంగా చూచిన క్షువుడు దీనుడై మహర్షి పాద పద్మాలకు నమస్కరించి, నన్ను క్షమించి నాయందు ప్రసన్నతను చూప వలసిందని ప్రార్థింపగా మహర్షి ప్రసన్నుడయ్యాడు.
ఆపై విష్ణువును, దేవతలను చూచి "మీరందరు దక్షయజ్ఞ సందర్భంగా రుద్రుని కోపాగ్నిచే వినాశాన్ని పొందెదరుగాక!" అని శపించాడు. దధీచి శాపానికి భయభ్రాంతులైన నారాయణుడాదిగా తక్కిన దేవతలంతా మహేశ్వరుని ఆగ్రహం అది తమకు అనుగ్రహమే అని తలచి స్వస్థానాలకు చేరుకొన్నారు. ఈ కథంతా జరిగిన క్షేత్రం స్థానేశ్వరం అనే పేరుతో పుణ్య క్షేత్రమైంది. దానిని దర్శించిన వారు శివ సాయుజ్యాన్ని పొందుతారు."

## దేవతల శివ సందర్శనం
సూత మహర్షి మునులతో ఇలా అంటున్నాడు. "మునులారా! దక్షయజ్ఞ సందర్భంగా విధి, మాధవులతో సహా దేవతలు, దిక్పాలకులు రుద్రుని వల్ల అవమానాన్ని పొందిన విషయాన్ని, దానికి కారణభూతమైన దధీచి శాపగాథను సవిస్తరంగా వివరించాను. తదనంతర గాథను చెపుతున్నాను వినండి. తదనంతరం గీర్వాణులంతా స్వయంభువు ఐన బ్రహ్మ గారిని దర్శించి దక్షుని పునర్జీవితుని చేసి యజ్ఞాన్ని పరిపూర్తి చేసే ఉపాయాన్ని చెప్ప వలసిందిగా ప్రార్థించారు. పుత్ర శోక పీడితుడైన పితామహుడు ఉపాయం తోచక అమరులతో కూడి నారాయణుని సందర్శించి విషయాన్ని విన్నవించాడు. ఆయన శంకరుని స్మరించి ఇలా అన్నాడు
“ఓ బృందారకులారా! అభ్యుదయాన్ని కోరే వారు తేజశ్శాలుర జోలికి పోరాదు. వారికి క్షేమం కలుగదు సరిగదా హాని సిద్ధిస్తుంది. యజ్ఞభాగాన్నియ్యకుండ రుద్రుని విషయంలో మీరు తప్పుచేశారు! నేను కూడా ఆయన విషయంలో అపరాధం చేశాను. దుష్టుడైన దక్షుని మాటలచే ఆయన మనస్సు క్షోభించింది. సతీ వియోగంతో కుములిపోతున్న ఆయనను దర్శించి చేసిన అపరాధాలను మన్నించి క్షమించమని వేడుకొందాం! నేను కూడా వస్తున్నాను నడవండి."
అలా విష్ణు ప్రేరితులై వారంతా కైలాసాన్ని చేరుకొన్నారు. నానా మణిమయ శృంగ విరాజమానము, నానా ధాతు వర్ణ విచిత్రము, వివిధ ద్రుమలతా శోభితము, మృగగణాకీర్ణము, బహు ద్విజ సమూహ సేవితము, మధురజల పరిపూరిత సరోవర సుందరము, గంధర్వాప్సరో గణ విహరణమాన సుందర కందరము, సిద్ధగణ పూజ్య మానము ఐన కైలాసం యొక్క శోభకు వారంతా దిగ్రమ చెందారు. దాని సమీపంలోనే సౌగంధిక వనంతో శోభిస్తున్న శివ మిత్రుడైన కుబేరుని అలకా పట్టణాన్ని చూచారు. దాని చెంతనే అలక, నంద అనే రెండు సరస్సులను దర్శించారు.
కైలాసంలో శంభుని యోగ స్థలాన్ని సందర్శించారు. అక్కడ ఒక పెద్ద వటవృక్షం ఉంది. దాని ఊడలన్ని నేలకు దిగి దేనికదే వేర్వేరు వృక్షాల్లా ఉన్నాయి. అది వంద యోజనాల ఎత్తుకలిగి బహు విస్తారమైన నీడనిస్తోంది. అంత ఎత్తుకు పక్షులు ఎగరలేని కారణంగా దాని మీద పక్షుల గూళ్ళు లేవు. ఆ స్థలం మహాపుణ్య ప్రదము, రమ్యము, అతి పావనము, మహోత్తమమూను. మహాయోగులకు మాత్రమే గోచరించే దివ్యమైనది.
ముముక్షువులకు శరణమైనది, మహా యోగాత్మకము ఐన ఆ వటవృక్షం క్రింద ఆసీనుడై ఉన్న శంకరుని చూచారు దేవతలు. మహా సిద్ధులు, శివ భక్తులు, శాంత మూర్తులైన బ్రహ్మమానస పుత్రులు, కుబేరుడు, రుద్రగణాలు ఆయనను సేవిస్తున్నారు. ఆయన రుద్రాక్షధారియై, భస్మాది విరాజితుడై జ్ఞానముద్రలో యోగ నిష్ఠలో ఉన్నాడు. దేవతలంతా ఆయనకు నమస్కరించారు. ఆయన లేచి శిరసుతో అభివాదం చేశాడు. మహాదేవునుద్దేశించి విష్ణువు ఇతర దేవతలు ఇలా స్తుతించారు.

## దేవతలు శివుని స్తుతించుట
శ్లోకం (శ్లో||): 
దేవదేవ మహాదేవ లౌకికాచార కృత్ప్రభో । బ్రహ్మత్వామీశ్వరం శంభుం జానీమః కృపయా తవ ॥ 
కిం మోహయసి నస్తాత మాయయా పరయా తవ | దుర్జే యయా సదా పుంసాం మోహిన్యా పరమేశ్వర || 
ప్రకృతేః పురుషస్యాపి జగతో యోని బీజయోః । పరబ్రహ్మ పరస్త్వంచ మనోవాచామ గోచరః ॥ 
త్వమేవ విశ్వం సృజసి పాస్యత్సి నిజతంత్రతః | స్వరూపాం శివశక్తిం హి క్రీడ న్నూర్ణపటో యథా ॥
తాత్పర్యం (తా||): 
దేవదేవా! మహాదేవా! హే ప్రభో! నీవు పరబ్రహ్మవగు శంభుడవని నీ కృప చేతనే ఎరుగుదుం. తండ్రీ! పరమేశ్వరా! మానవులను మోహింప చేసేది, తెలియ శక్యం కానిది, సర్వోత్కృష్టమైనది ఐన నీ మాయచే మమ్మెందుకు మోహింప చేస్తున్నావు? జగత్తుకు ప్రసవ కారణమైన ప్రకృతి కంటె, బీజమైన పురుషుని కంటే ఉత్కృష్టమైన పరబ్రహ్మము నీవు. మనస్సుకు, వాక్కుకు అందవు! నీవు స్వేచ్ఛ చేతనే నీ స్వరూపమైన శివశక్తిని వశం చేసికొని సాలెపురుగు గూటిని నిర్మించుకొన్నట్లు ఈ జగత్తును సృష్టించి పాలించి లీనం చేస్తున్నావు. ఇది నీ లీల (లీల అనగా ప్రవాహరూపమైనది అని అర్థం)

శ్లోకం (శ్లో||): 
త్వమేవ క్రతు మీశాన ససర్జిథ దయాపరః ||
దక్షిణా సూత్రేణ విభో సదా త్రయ్యభిపత్తయే ॥
త్వయైవ లోకే వసితాస్సేతవో యాన్ ధృతవ్రతాః |
శుద్ధాన్ శ్రద్ధధతే విప్రా వేదమార్గ విచక్షణాః ॥
కర్తుస్త్వం మంగలానాం హి స్వపరం తు ముఖే విభో ||
అమంగలానాం చ హితం మిశ్రంవాథ విపర్యయమ్ ॥
సర్వకర్మ ఫలానాం హి సదా దాతా త్వమేవహి ।
సర్వే హి ప్రోక్తా హి యశస్తత్పతిస్త్వం శ్రుతి శ్రుతః ||
తాత్పర్యం (తా||)
ఓ ఈశ్వరా దయానిధివైన నువ్వే యజ్ఞాన్ని సృష్టించావు. ఋగ్యజుస్సామ (త్రయీ) రూపమైన వేదాన్ని లోకంలో ప్రవర్తింప చేయటం కొరకు యజ్ఞాన్ని సృష్టించి దాన్ని దక్షిణ అనుసూత్రంతో బంధించావు. వ్రతనిష్ఠులు, వేదమార్గ నిష్ణాతులు ఐన వేదవేత్తలు లోకంలో నీ చేతనే నిర్మింపబడిన, పరిశుద్ధమైన ధార్మిక నియమాలను శ్రద్ధతో ఆచరిస్తున్నారు. శుభాశుభ కర్మలను ఆచరించు వారికి నువ్వు స్వపర భేదం లేకుండా హిత- అహిత ఫలాలను, మిశ్రమ ఫలాలను కర్మాను రూపంగా ఇస్తున్నావు. ప్రాణులకు కర్మఫలాలనిచ్చే దాతవు నువ్వే. సర్వ మానవులు చేసే ప్రార్థనలన్నీ నీకు మాత్రమే చెందుతాయని వేదం అంటోంది.

శ్లోకం (శ్లో||): 
పృథగ్గియః కర్మదృశో రుంతుదాశ్చ దురాశయాః । 
వితుదంతి పరాన్ మూఢా దురుకై ర్మత్సరాన్వితాః | 
తేషాం దైవవధానాం భో భూయస్త్వాచ్చ వధో విభో । 
నమో రుద్రాయ శాంతాయ బ్రహ్మణే పరమాత్మనే | 
కపర్దినే మహేశాయ జ్యోత్స్నాయ మహతే నమః ॥ 
త్వంహి విశ్వసృజాం స్రష్టాధాతా త్వం ప్రపితామహః | 
త్రిగుణాత్మా నిర్గుణశ్చ ప్రకృతేః పురుషాత్పరః ॥ 
నమస్తే నీలకంఠాయ వేధసే పరమాత్మనే । 
విశ్వాయ విశ్వ బీజాయ జగదానంద హేతవే ॥ 1
తాత్పర్యం (తా||): 
వేర్పాటు బుద్ధి కలవారు, దుర్బుద్ధిగలవారు, అసూయతో నిండినవారు, ఇతరుల మనస్సును గాయపరచు వారు, కేవల కర్మఠులు ఐన మూర్ఖులు పరుష వచనములతో ఇతరులను బాధిస్తారు. హే విభో! అట్టి దైవ ద్రోహుల ఆగడములు మితిమీరినపుడు వారిని సంహరించాలి. పరమాత్మా! దయ చూపు. శాంతుడు, పరబ్రహ్మ, పరమాత్మ, జటాజూటధారి, మహేశ్వరుడు, మహాజ్యోతి స్స్వరూపుడు అగు రుద్రునకు నమస్కారం. జగత్తును సృష్టించు ప్రజాపతులను నువ్వే సృష్టించావు. సృష్టికర్తవు నువ్వే. సృష్టికర్తకు తండ్రివి నువ్వే. త్రిగుణస్వరూపుడవు నువ్వే. నిర్గుణుడవు నువ్వే. నువ్వు ప్రకృతి కంటె పురుషుని కంటె ఉత్కృష్టమైన వాడవు. నల్లని కంఠముగలవాడు, జగత్సృష్టికర్త, పరమాత్మ, జగత్స్వరూపుడు, జగత్తుకు బీజమైన వాడు. జగత్తుకు ఆనందము కలిగించువాడు అగు నీ కొరకు నమస్కారం. 

శ్లోకం (శ్లో||):  
ఓంకారస్త్వం వషట్కార సర్వారంభ ప్రవర్తకః | 
హంతకార స్స్వధాకారో హవ్యకవ్యాన్నభుక్ సదా ॥ 
కృతః కథం యజ్ఞ భంగస్త్వయా ధర్మ పరాయణ | 
బ్రహ్మణ్యస్త్వం మహాదేవ కథం యజ్ఞహనో విభో ॥ 
బ్రాహ్మణానాం గవాం చైవ ధర్మస్య ప్రతిపాలకః | 
శరణ్యో సి సదానంత్య స్సర్వేషాం ప్రాణినాం ప్రభో ॥ 
నమస్తే భగవన్ రుద్ర భాస్కరామిత తేజసే ॥ 
నమో భవాయ దేవాయ రసాయాంబు మయాయతే ॥
తాత్పర్యం (తా||): 
ఓం, వషట్, హంత, స్వధా అను యజ్ఞోపయోగి వేద శబ్దములు నీ స్వరూపమే. సర్వ క్రతువులను ప్రవర్తిల్లచేయు వాడవు నువ్వే. హవ్యం (దేవతలకర్పించే అన్నం) కవ్యం (పితృదేవతల కర్పించే అన్నం) ఈ రెంటిని భుజించేది నువ్వే. అలాటి నువ్వు యజ్ఞాన్ని ఎలా భంగపరచావు? ఓ మహాదేవా! వేదస్వరూపుడవైన నువ్వు యజ్ఞాన్ని ఎట్లా ధ్వసం చేశావు? హే విభో! బ్రాహ్మణులను, గోవులను మరియు ధర్మాన్ని రక్షించేది నువ్వే! ప్రభూ! సత్స్వరూపుడు అనంతుడు అగు నువ్వు సర్వ ప్రాణులకు శరణ్యుడవు. ఓ రుద్రా! సూర్యుని కంటె అధిక తేజస్సుకలవాడు, జగద్రూపుడు, ప్రకాశ స్వరూపుడు, జలములలోని రసతన్మాత్ర స్వరూపుడు అగు నీ కొరకు నమస్కారం.

శ్లోకం (శ్లో||):  
శర్వాయ క్షితిరూపాయ సదా సురభిణే నమః | రుద్రాయాగ్ని స్వరూపాయ మహా తేజస్వినే నమః || 
ఈశాయ వాయవే తుభ్యం సంస్పర్శాయ నమో నమః । పశూనాం పతయే తుభ్యం యజమానాయ వేధసే || 
భీమాయ వ్యోమ రూపాయ శబ్ద మాత్రాయ తే నమః | మహా దేవాయ సోమాయ ప్రవృత్తాయ నమోస్తుతే ॥ 
ఉగ్రాయ సూర్యరూపాయ నమస్తే కర్మయోగినే । నమస్తే కాలకాలాయ నమస్తే రుద్ర మన్యవే ॥
తాత్పర్యం (తా||): 
గంధ గుణం నిత్యంగా గల పృథివీ స్వరూపమైన శర్వునకు నమస్కారం. మహా తేజశ్శాలి, అగ్ని స్వరూపుడు అగు రుద్రునకు నమస్కారం. ఈశా! స్పర్శ గుణము గల వాయువు నీ స్వరూపం. నీకు అనేక నమస్కారాలు. సర్వ ప్రాణులకు ప్రభువు, యజమాన
స్వరూపుడు, సృష్టి కర్త అగు నీకు నమస్కారం. శబ్ద గుణకమగు ఆకాశం స్వరూపంగా గల భీమునకు నమస్కారం. ఉమాదేవితో కూడి జగత్తును రక్షించే మహా దేవుడవగు నీకు నమస్కారం. భయంకరమైన వాడు, సూర్య రూపుడు, కర్మయోగి అగు నీకు నమస్కారం. మృత్యువునకు మృత్యువైన నీకు నమస్కారం. హే రుద్రా! నీ కోపానికి నమస్కారం.

శ్లోకం (శ్లో||):  
నమశ్శివాయ భీమాయ శంకరాయ శివాయతే | ఉగ్రో2సి సర్వ భూతానాం నియంతా యచ్చివో సి నః || 
మయస్కరాయ విశ్వాయ బ్రహ్మణేహ్యార్తి నాశినే । అంబికా పతయే తుభ్యముమాయాః పతయే నమః ॥ 
శర్వాయ సర్వ రూపాయ పురుషాయ పరాత్మనే । సదసద్వ్యక్తి హీనాయ మహతః కారణాయతే ॥ 
జాతాయ బహుధా లోకే ప్రభూతాయ నమో నమః | నీలాయ నీలరుద్రాయ కద్రుద్రాయ ప్రచేతసే ॥ 
మీఢుష్టమాయ దేవాయ శిపివిష్టాయ తే నమః । మహీయసే నమస్తుభ్యం హంత్రే దేవారిణాం సదా ॥
తాత్పర్యం (తా||): 
మంగళ స్వరూపుడు, భయంకరాకారుడు, శుభకరుడు అగు నీకు నమస్కారం. నీవు ఉగ్రుడవు, సర్వ ప్రాణులకు అధీశ్వరుడవు, మాకు మంగళముల నిచ్చు వాడవు. కళ్యాణ కరుడు, సర్వ జగద్రూపుడు, పరబ్రహ్మ, ఆపదలను గట్టెక్కించు వాడు, ఉమాపతి అగు నీకు నమస్కారం. ఈశ్వరుడు, దేహమునందు ఆత్మరూపంగా ఉండువాడు, పరమాత్మ, కారణ కార్య భావమునకు అతీతుడు, మహత్తునకు కారణమైన వాడు అగు నీకు నమస్కారం. లోకంలో అనేక రూపాలుగా పుట్టి విస్తరించినవాడు, కంఠమునందు నీలవర్ణం గలవాడు, ప్రశంసనీయుడు, ప్రకృష్ణ జ్ఞాన సమేతుడు అగు రుద్రునకు అనేక నమస్కారాలు. భక్తులకు కోర్కెలను వర్షించువాడు, ప్రకాశ స్వరూపుడు, జ్ఞాన ఘనుడు, పరబ్రహ్మ, దేవ శత్రువులను సదా సంహరించువాడు అగు నీకు నమస్కారం.

శ్లోకం (శ్లో||):  
తారాయ చ సుతారాయ తరుణాయ సుతేజసే | హరికేశాయ దేవాయ మహేశాయ నమో నమః ॥ 
దేవానాం శంభవే తుభ్యం విభవే పరమాత్మనే । పరమాయ నమస్తుభ్యం కాలకంఠాయ తే నమః ||
తాత్పర్యం (తా||): 
ప్రణవ ప్రతిపాద్యుడు, ప్రాణులను తరింపజేయువాడు, నిత్య యువకుడు, తేజశ్శాలి, వృక్షములే కేశములుగా కలవాడు, ప్రకాశ స్వరూపుడు అగు మహేశ్వరునకు నమస్కారాలు. దేవతలకు మంగళములనిచ్చు వాడు, సర్వవ్యాపి, పరమాత్మ, సర్వోత్కృష్టుడు, నీలకంఠుడు అగు నీకు పునః పునః నమస్కారాలు.

శ్లోకం (శ్లో||): 
హిరణ్యాయ పరేశాయ హిరణ్య వపుషే నమః | భీమాయ భీమరూపాయ భీమకర్మ రతాయ చ ॥ 
భస్మదిగ్ధ శరీరాయ రుద్రాక్షాభరణాయ చ | నమో హ్రస్వాయ దీర్ఘాయ వామనాయ నమోస్తుతే || 
దూరే వధాయ తే దేవాగ్రే వధాయ నమో నమః | ధన్వినే శూలినే తుభ్యం గదినే హలినే నమః ॥ 
నానాయుధ ధరాయైవ దైత్యదానవ నాశినే ॥ సద్యాయ సద్యరూపాయ సద్యోజాతాయ వై నమః ॥
తాత్పర్యం (తా||): 
తేజోమయుడు, తేజోమయమగు దేహము కలవాడు, భయంకరుడు, భయంకరాకారుడు, భయంకరమగు కర్మలయందు అభిరుచి కలవాడు అగు పరమేశ్వరునకు నమస్కారం. భస్మము పూయబడిన శరీరము కలవాడు, రుద్రాక్షలను ఆభరణములుగా ధరించినవాడు, పొట్టివాడు, పొడుగువాడు, వామనావతారుడు అగు నీకు నమస్కారం. ఓ దేవా! దూరాన ఉన్న శత్రువులను మరియు ఎదుట ఉన్న శత్రువులను సంహరించు వాడు, ధనుస్సును, శూలమును, గదను, నాగలిని ధరించిన వాడు అగు నీకు అనేక నమస్కారాలు. అనేక ఆయుధాలను ధరించి దైత్య దానవులను సంహరించువాడు, సత్పురుషులకు ఆశ్రయణీయుడు, సత్పురుషులచే ధ్యానింపబడు దివ్యరూపముకలవాడు స్వయంగా అవ్యక్త స్థితి నుండి వ్యక్త జగత్తుగా ప్రకటమగువాడు అగు నీకు నమస్కారం.

శ్లోకం (శ్లో||): 
తత్పురుషాయ నాథాయ పురాణ పురుషాయచ | పురుషార్థ ప్రదానాయ ప్రతినే పరమేష్టినే ॥ 
వామాయ వామరూపాయ వామ నేత్రాయతే నమః | అఘోరాయ పరేశాయ వికటాయ నమో నమః ॥ 
ఈశానాయ నమస్తుభ్య మీశ్వరాయ నమో నమః । బ్రహ్మణే బ్రహ్మరూపాయ నమస్సాక్షాత్పరాత్మనే ॥
ఉగ్రో2సి సర్వదుష్టానాం నియంతాసి శివో సి నః | కాలకూటాశినే తుభ్యం దేవాద్యవన కారిణే ॥
తాత్పర్యం (తా||): 
'తత్త్వమసి' ఇత్యాది మహా వాక్యములచే ప్రతిపాదింపబడు ఉపనిషద్ పురుషుడు, జగన్నాధుడు, సనాతనుడు, పురుషార్ధముల నిచ్చువాడు, వ్రతనిష్ఠుడు, పరమేష్ఠి స్వరూపుడు అగు నీకు నమస్కారం. సుందరుడు, సుందరాకారుడు, సుందరమగు నేత్రములు కలవాడు, అఘోరుడు మరియు ఘోరుడు, పరమేశ్వరుడు అగు నీకు నమస్కారం. సర్వ జగన్నియంత, చతుర్ముఖ బ్రహ్మరూపుడు, పరబ్రహ్మ, సాక్షాత్ పరమాత్మ, ఈశానుడు అగు నీకు అనేక నమస్కారాలు. నీవు ఉగ్రుడవై దుష్టుల నందరిని దండిస్తావు. మాకు శుభాలనిస్తావు. కాలకూట విషాన్ని భక్షించి దేవతలు మొదలగు వారిని రక్షించిన నీకు నమస్కారం.

శ్లోకం (శ్లో||)
వీరాయ వీరభద్రాయ క్షర ద్వీరాయ శూలినే । మహాదేవాయ మహతే పశూనాం పతయే నమః ॥ 
వీరాత్మనే సువిద్యాయ శ్రీకంఠాయ పినాకినే | నమో2 నంతాయ సూక్ష్మాయ నమస్తే మృత్యు మన్యవే ॥ 
పరాయ పరమేశాయ పరాత్పర తరాయతే | పరాత్పరాయ విభవే నమస్తే విశ్వ మూర్తయే ॥ 
నమో విష్ణు కళత్రాయ విష్ణుక్షేత్రాయ భానవే | భైరవాయ శరణ్యాయ త్ర్యంబకాయ విహారిణే ॥
తాత్పర్యం (తా||): వీరుడు, వీరభద్రస్వరూపుడు, శత్రు వీరులను నశింప చేయువాడు, శూలధారి, మహాత్ముడు, పశు (జీవ) పతి అగు మహాదేవునకు నమస్కారం. సర్వ విద్యా ప్రవర్తకుడు, విషకంఠుడు, పినాకమను ధనుస్సును ధరించినవాడు, అనంతుడు, సూక్ష్మరూపుడు, మృత్యు రూపమగు కోపము గలవాడు అగు నీకు నమస్కారం. శ్రేష్టమగు వాటన్నింటి కంటె శ్రేష్ఠుడు, తనకంటే పరము లేనివాడు, సర్వవ్యాపి, విశ్వమూర్తి, పరమేశ్వరుడు అగునీకు నమస్కారం. విష్ణువు యొక్క అంశ పత్నిగా గలవాడు, విష్ణువు క్షేత్రముగా గల క్షేత్రజ్ఞుడు, సూర్యరూపుడు, భైరవుడు, శరణాగతి చేయతగినవాడు, లీలా విహారి అగు ముక్కంటికి నమస్కారం.

శ్లోకం (శ్లో||): 
మృత్యుంజయాయ శోకాయ త్రిగుణాయ గుణాత్మనే | చంద్ర సూర్యాగ్నినేత్రాయ సర్వకారణసేతవే ॥
భవతాహి జగత్సర్వం వ్యాప్తం స్వేనైవ తేజసా | పరబ్రహ్మ నిర్వికారీ చిదానందః ప్రకాశవాన్ || 
బ్రహ్మ విష్ణ్వంద్ర చంద్రాది ప్రముఖాస్సురాః | మునయశ్చాపరే త్వత్తస్సంప్రసూతా మహేశ్వర ॥ 
యతోబిభర్షి సకలం విభజ్య తనుమష్టధా । అష్టమూర్తి రితీశశ్చ త్వమాద్యః కరుణామయః |
తాత్పర్యం (తా||): 
శోక స్వరూపుడు, సత్త్వరజస్తమోగుణ స్వరూపుడు, చంద్రసూర్యాగ్నులు కన్నులుగా గలవాడు, సర్వమునకు కారణమగు ధర్మము తన రూపంగా గలవాడు అగు మృత్యుంజయునకు నమస్కారం. నీవు నీ తేజస్సుచే జగత్తు నంతను వ్యాపించి ఉన్నావు. నీవు ఏ వికారాలు లేని, చిదానంద స్వరూపమైన, ప్రకాశ రూపముగు పరబ్రహ్మవు. ఓ మహేశ్వరా! బ్రహ్మ, విష్ణువు, ఇంద్రుడు, చంద్రుడు మొదలైన దేవతలు, మునులు, ఇతరులు నీనుండి పుట్టారు. నువ్వు నీ శరీరాన్ని ఎనిమిది భాగాలుగా విభజించి సర్వ జగత్తును ధరించి ఉన్న అష్టమూర్తివి. ఈశ్వరుడవు, నీవు ఆద్యుడవు, కరుణామూర్తివి.

శ్లోకం (శ్లో||)
త్వద్భయాద్వాతి వాతో యం దహత్యగ్నిర్భయాత్తవ | సూర్యస్తపతి తే భీత్యా మృత్యుర్ధావతి సర్వతః ॥ 
దయాసింధో మహేశాన ప్రసీద పరమేశ్వర | రక్షరక్ష సదైవాస్మాన్ యస్మాన్నష్టాన్ విచేతసః ॥ 
రక్షితాస్సతతం నాథ త్వయైవ కరుణానిధే | నానాపద్భ్యోవయం శంభో తథైవాద్య ప్రపాహి నః ॥ 
యజ్ఞస్యోద్ధరణం నాథ కురు శీఘ్రం ప్రసాదకృత్ | అసమాప్తస్య దుర్గేశ దక్షస్య చ ప్రజాపతేః ॥
తాత్పర్యం (తా||): 
నీ భయంచే ఈ గాలి వీస్తోంది. నీ భయంచేతనే అగ్ని దహిస్తోంది. నీ భయం చేతనే సూర్యుడు తపిస్తున్నాడు. మృత్యువు అంతటా పరుగు లెత్తుతోంది. ఓ దయా సముద్రా! మహేశ్వరా! పరమేశ్వరా! కరుణించు. జ్ఞానాన్ని కోల్పోయిన మమ్ములను ఉద్ధరించు. హే నాథా! కరుణానిధీ! నువ్వు మమ్మల్ని ఎల్ల వేళలా ఆపదల నుండి రక్షించావు. హే శంభో! ఈ రోజున కూడా ఆ విధంగానే రక్షించు. నాథా! వెంటనే అనుగ్రహించి సమాప్తం కాని యజ్ఞాన్ని ఉద్ధరించు. దక్ష ప్రజాపతిని కూడా అనుగ్రహించు.
దేవతలీ విధంగా మంత్రపూతమైన వాక్కులచే రుద్రుని మహిమను వేనోళ్ళ స్తుతించి ఇంకా ఇలా వరదానాన్ని ఇమ్మని కోరారు. శంకరా! భగునకు నేత్రములు లభించు గాక! యజమానుడైన దక్షుడు జీవించు గాక! పూషకు దంతములు మొలకెత్తు గాక! భృగు మహర్షికి పూర్వము వలెనే గడ్డము, మీసములు వచ్చుగాక! ఓ శంకరా! నీ ఆయుధములచే, రాళ్ళచే విరుగ గొట్టబడిన అవయవములు గల దేవతలు మొదలగు వారందరికి నీ అనుగ్రహంచే ఆరోగ్యం అన్నివేళలా సమకూరు గాక! మిగిలిన యజ్ఞ కర్మలో నీకు పూర్ణ భాగం లభించు గాక! రుద్రునకు భాగం గల యజ్ఞమే పరిపూర్ణ మవుతుంది అట్లు కాని యజ్ఞం ఎన్నటికి పరిపూర్ణం కాదు. ఇలా ప్రార్థించి ఆ బ్రహ్మ, విష్ణువులు చేతులొగ్గి భూమిమీద దండం వలె పడి, నమస్కరించి క్షమాపణలను చెప్పుకొన్నారు.

## శివుడు దక్షుని బ్రతికించుట
కరుణా సముద్రుడైన పరమేశ్వరుడు వాళ్ళందరిని ఓదార్చి గొప్ప అనుగ్రహంతో ఇలా అన్నాడు. “ఓ దేవ శ్రేష్ఠులారా! నేను యథార్ధాన్ని చెపుతున్నాను. సావధానంగా వినండి. మీరు నాపై చూపిన కోపాన్ని సహించాను. బాలురు చేసిన పాపాలను నే పట్టించుకోను. వారి బాల్యాన్ని మాత్రమే పరిగణిస్తాను. వారు నా మాయాకృష్ణులై ఉంటారు కనుక దండాన్ని ప్రయోగించను. దక్షయజ్ఞాన్ని ధ్వంసం చేసింది నేను కాదు. ఇతరుల అభివృద్ధిని చూచి ఓర్వలేని వాడు, ద్వేషించే వాడు తానే స్వయంగా భ్రష్టుడవుతాడు. కనుక ఇతరుల ఉన్నతిని చూచి అసూయ పడరాదు. ద్వేషించరాదు. శిరస్సును కోల్పోయిన దక్షుడు మేక తలను పొందుగాక!
భగుడు మిత్రుని నేత్రంతో యజ్ఞభాగాన్ని దర్శించగలడు. పూషన్ అను దేవతకు దంతములు పోయాయి గదా! ఆయన యజమానుని దంతాలతో మెత్తని పిండి రూపంలో ఉన్న యజ్ఞభాగాన్ని భక్షించగలడు. భృగు మహర్షి మేక యొక్క గడ్డాన్ని పొందగలడు. దేవతలందరూ తమ తమ అవయవాలను యథాపూర్వంగా పొందగలరు. ఇతర ఋత్విక్కులు అశ్వినీ దేవతల బాహువులతో, పూషన్ యొక్క హస్తాలతో యజ్ఞ కార్యాలను చక్కపెట్టగలరు. మీ సంతోషం కొరకే నేనీ కట్టడిని చేశాను.
శంకరుని దయకు దేవతలంతా 'సాధు! సాధు' అని ఆనందంతో అరిచారు. సకల దేవతా ప్రార్థితుడై శంకరుడు ముందు నడవగా, దేవతలందరు ఆయన ననుసరించి దక్షయజ్ఞవాటికను చేరారు. వీరభద్రుడు యజ్ఞాన్ని ధ్వంసం చేసిన తీరును రుద్రుడు స్వయంగా చూచాడు. యజ్ఞశాల చాలా బీభత్సంగా ఉంది. స్వాహా, స్వధా, పూషన్, తుష్టి, ధృతి, సరస్వతి, ఋషులు, పితృదేవతలు, అగ్నులు యజ్ఞ సందర్శనార్థం వచ్చిన యక్ష గంధర్వ రాక్షసాదులు ఇంకా ఎంతో మంది వికలాంగులై పడి ఉన్నారు. కొందరు మరణించారు.
అలా దయనీయంగా ఉన్న దృశ్యాన్ని చూచి రుద్రుడు వీరభద్రుని పిలిచి "ఓ మహాబాహో! నువ్వెట్టి కర్మను చేశావో చూడు! వీరందరి పైన కఠిన దండాన్ని అమలు చేశావు. దక్షుడు విలక్షణమైన యజ్ఞాన్ని చేసి తత్ఫలాన్ని పొందాడు. అతణ్ణి వెంటనే తీసికొనిరా." అని ఆజ్ఞాపించాడు. వీరభద్రుడు వెంటనే దక్షుని మొండేన్ని తెచ్చి శంభుని ఎదుట ఉంచాడు. తలలేని మొండేన్ని చూచి 'తల ఎక్కడ' అని రుద్రుడు ప్రశ్నించగా "ప్రభువా! ఆ సమయంలో దానిని అగ్నిహోత్రంలో హోమం చేసాను" అని సమాధానమిచ్చాడు వీరభద్రుడు. శివాజ్ఞచే దక్షప్రజాపతికి యజ్ఞపశువు యొక్క శిరస్సును సంధానం చేశారు దేవతలు. శంకరుని కృపాదృష్టి దక్షుని దేహంపై ప్రసరించగానే నిద్రనుండి లేచిన వాని వలె లబ్ధ ప్రాణుడయ్యాడు. తక్కిన భృగ్వాది దేవతలంతా స్వస్థులయ్యారు.
పునర్జీవితుడైన దక్షుడు శివావలోకనంతో నిర్మలాంతః కరణుడై క్షమాపరాధ స్తోత్రాన్ని పఠిద్దామనుకొన్నాడు. కాని మృతురాలైన కుమార్తె స్మరణకు రావటంతో అతని కంఠం గద్గదమైంది. కొంత సేపటికి తేరుకొని లజ్జాసమన్వితుడై, తుష్ఠుడై లోక శంకరుడైన శంకరునకు ప్రణతులు చేసి ఇలా స్తుతించాడు.

శ్లోకం (శ్లో||): 
నమామి దేవం వరదం వరేణ్యం మహేశ్వరం జ్ఞాననిధిం సనాతనమ్ | నమామి దేవాధిపతీశ్వరం హరం సదా సుఖాఢ్యం జగదేక బాంధవమ్ ॥ 
నమామి విశ్వేశ్వర విశ్వరూపం పురాతనం బ్రహ్మ నిజాత్మరూపమ్ । నమామి శర్వం భవ భావభావం పరాత్పరం శంకర మానతో స్మి ॥ 
దేవదేవ మహాదేవ కృపాంకురు నమో స్తుతే | అపరాధం క్షమస్వాద్య మమ శంభో కృపానిధే ॥
తాత్పర్యం (తా||): 
వరముల నిచ్చువాడు, సర్వశ్రేష్ఠుడు. జ్ఞాన సముద్రుడు, సనాతనుడు, దేవ ప్రభువులకు ప్రభువు, పాపాలను హరించువాడు, సర్వదా సుఖ స్వరూపుడు, ప్రాణులకు ఏకైక బంధువు అగు మహేశ్వరునికి నమస్కరిస్తున్నాను. జగత్తునకు అధీశ్వరుడు, జగత్స్వరూపుడు, పురాతనుడు, పరబ్రహ్మయే స్వీయ ఆత్మగా గలవాడు, ప్రాణులను సంహరించు వాడు, జగత్తులోని పదార్థముల ఉనికికి ఆధారమైన వాడు, పరాత్పరుడు ఐన శంకరునికి నమస్కరిస్తున్నాను. ఓ దేవదేవా! మహాదేవా! దయను చూపు. నీకు నమస్కారం శంభో! దయానిధీ! నే చేసిన అపరాధాన్ని క్షమించు.

శ్లోకం (శ్లో||): 
అనుగ్రహః కృతస్తే హి దండవ్యాజేన శంకర | ఖలో హం మూఢధీర్దేవ జ్ఞాతం తత్త్వం మయా న తే ॥ 
అద్య జ్ఞాతం మయా తత్త్వం సర్వోపరి భవాన్మతః । విష్ణు బ్రహ్మాదిభిస్సేవ్యో వేదవేద్యో మహేశ్వరః ॥ 
సాధూనాం కల్పవృక్షస్త్వం దుష్టానాం దండధృక్ సదా | స్వతంత్రః పరమాత్మా హి భక్తాభీష్ట వరప్రదః ॥ 
విద్యా తపోవ్రతధరాన సృజః ప్రథమం ద్విజాన్ | ఆత్మతత్త్వం సమావేత్తుం ముఖతః పరమేశ్వరః ॥ 
సర్వాపద్యః పాలయితా గోపతిస్తు పశూనివ గృహీత దండో దుష్టాంస్తాన్ మర్యాదా పరిపాలకః ॥
తాత్పర్యం (తా||): 
హే శంకరా! నువ్వు నన్ను దండించే మిషతో అనుగ్రహాన్నే చూపావు! దేవా! నేను దుష్టుణ్ణి! మూర్ఖుణ్ణి! నీ తత్త్వాన్ని తెలుసుకో లేకపోయాను. ఇప్పుడు తెలుసుకొన్నాను. నువ్వు అందరికి పైవాడవు. విష్ణు బ్రహ్మాదులు నిన్ను సేవిస్తారు. కల్పవృక్షం వంటి వాడవు. దుష్టులను దండిస్తావు. స్వతంత్రుడవు. భక్తాభీష్ట వరప్రదుడవు, పరమేశ్వరుడవైన నువ్వు నీ ఆత్మ తత్త్వాన్ని లోకంలో ప్రవర్తిల్ల చేయటం కొరకు విద్య, తపస్సు మాత్రమే ప్రధానంగా ఆచరించే బ్రాహ్మణులను నీ ముఖం నుండి సృష్టించావు. పశువుల కాపరి పశువులను పాలించే తీరున నీ భక్తులను రక్షిస్తావు. నువ్వు మర్యాదా పాలకుడవు. దుష్టులపై దండ ప్రయోగం చేస్తావు.

శ్లోకం (శ్లో||):
మయా దురుక్త విశిఖైః ప్రవిద్దః పరమేశ్వరః | అమరాcతి దీనాశాన్ మదనుగ్రహ కారకః ॥ 
స భవాన్ భగవాన్ శంభో దీనబంధో పరాత్పరః | స్వకృతేన మహార్షేణ సంతుష్టో భక్తవత్సలః ॥
తాత్పర్యం (తా||): 
నేను దురుక్తులనే బాణాలచే నిన్ను గాయపరచాను. ఐనా నన్ను అనుగ్రహించావు. అలాగే ఈ దేవతలను కూడా అనుగ్రహించు. ఓ దీనబంధూ! శంభో! భక్తవత్సలా! నువ్వు భగవానుడవు! పరాత్పరుడవు! నువ్వు సృష్టించుకొన్న ఈ విస్తారమైన జగత్తులో ఆనంద రూపుడవై ఉన్నావు. 
ఈ విధంగా దక్ష ప్రజాపతి మహాదేవుని స్తుతించి మౌనాన్ని వహించాడు. అప్పుడు విష్ణువు దోసిలొగ్గి నమస్కరించి బాష్పవారి సంకులమైన నేత్రాలతో డగ్గుత్తికతో ఇలా స్తుతించాడు.

శ్లోకం (శ్లో||): 
మహాదేవ! మహేశాన! లోకానుగ్రహ కారక | పరబ్రహ్మ పరాత్మా త్వం దీనబంధో దయానిధే ॥
సర్వవ్యాపీ స్వైరవర్తీ వేదవేద్యయశాః ప్రభో । అనుగ్రహః కృతస్తేన కృతాశ్చా సుకృతా వయమ్ ॥
దక్షో2యం మమ భక్తస్త్వాం యన్నినింద ఖలః పురా | తత్ క్షంతవ్యం మహేశాద్య నిర్వికారో యతో భవాన్ || 
కృతో మయాపరాధో పి తవ శంకర మూఢతః | త్వద్గణేన కృతం యుద్ధం వీరభద్రేణ పక్షతః ॥ త్వం మే స్వామీ పరబ్రహ్మ దాసో హం తే సదాశివ ॥ పోష్యశ్చాపి స దాతే హి సర్వేషాం త్వం పితాయతః ॥
తాత్పర్యం (తా||): 
ఓ మహాదేవా! మహేశ్వరా! లోకానుగ్రహ కారకా! దీనబంధో! దయానిధీ! పరబ్రహ్మవు, పరమాత్మవు నీవే! హే ప్రభో! సర్వవ్యాపి, యథేచ్ఛా సంచారి వేదములచే తెలియదగిన యశస్సుగలవాడు అగు నువ్వు అనుగ్రహాన్ని చూపావు. మేం పాపాలను చెయ్యటానికి ఈ దక్షుడు ప్రేరకుడయ్యాడు. ఈతడు దుష్టుడు. నిన్ను నిందించాడు. నువ్వు నిర్వికారుడవు. ఆ దోషాన్ని మన్నించు. శంకరా! అజ్ఞానంచే నేను కూడా నీయందు అపరాధం చేశాను. నా భక్తుడైన దక్ష పక్షపాతినై నీగణాధ్యక్షుడైన వీరభద్రునితో యుద్ధం చేశాను. నాకు స్వామివి, పరబ్రహ్మవు నీవే. ఓ సదాశివా! నేను నీ దాసుణ్ణి! నువ్వు అందరికి తండ్రివి. నన్ను కూడా సర్వదా రక్షించు.
ఆ తరువాత పితామహుడైన బ్రహ్మ సముచితంగా ఇలా ప్రార్థించాడు. “ఓ దేవదేవ! కరుణా సాగర! నువ్వు స్వతంత్రుడవు, పరమాత్మవు, అద్వితీయుడవు, అవ్యయుడవు. నీకు జరిగిన అవమానాన్ని లెక్కించకుండ నా కుమారునిపై అనుగ్రహాన్ని చూపించావు. ఈ యజ్ఞం ఇలా అసంపూర్ణంగా మిగిలి పోవడం లోకక్షేమ హేతువు కాజాలదు. కనుక దీనిని ఉద్దరించి పరిసమాప్తిని చెయ్యి. ప్రసన్నుడవై శాపాలను నిరాకరించు. అంతర్యామి స్వరూపుడవైన నువ్వే ప్రేరకుడవు. నివారకుడవు నీవే.
ఆ తరువాత ఇంద్రాది దిక్పాలకులు, బృందారకులు, సిద్ధులు, ఋషులు, ప్రజాపతులాదిగా సర్వమైన సృష్టి, లోక శంకరుడైన శంకరుని ముందు మోకరిల్లి పరాభక్తితో నమస్కరించి స్తుతించారు.

## దక్షయజ్ఞ పరిసమాప్తి
మునులారా! వారి స్తోత్రాలకు ప్రీతుడైన మహాదేవుడు దక్షునితో ఇలా ప్రసన్నంగా పలికాడు. ఓ దక్ష ప్రజాపతీ! నేను స్వతంత్రుడనైనప్పటికీ నిత్యము నా భక్తుల వశంలో ఉంటాను. ఆర్హుడు, జిజ్ఞాసువు, అర్థార్థి, జ్ఞాని ఈ నాలుగు విధాల భక్తులు నన్ను సదా సేవిస్తూంటారు. ఇందులో జ్ఞాని నాకత్యంత ప్రీతిపాత్రుడు. నా స్వరూపమే అని శ్రుతులు చెపుతున్నాయి. ఉపనిషత్తుల తాత్పర్యాన్ని తెలుసుకొన్న జ్ఞానులు ఆత్మజ్ఞుడనైన నన్ను జ్ఞానం చేతనే పొందుతారు. కర్మాధీనులగు మానవులు వేదములచేగాని, యజ్ఞములచేగాని, తపస్సుచేగాని, దానములచేగాని నన్ను పొందలేరు. నువ్వు కేవలం కర్మ చేతనే సంసారాన్ని తరింపగోరేవు. అందువల్లనే నేను కోపినై నీ యజ్ఞాన్ని ధ్వంసం చేశాను. దక్షా! ఈనాటి నుండి నన్ను పరమేశ్వరునిగా ఎరిగి, బుద్ధిని జ్ఞానార్జన యందు లగ్నం చేసి శ్రద్ధతో కర్మానుష్ఠానం చెయ్యి.
ఓ దక్షా! మరొక్కమాట మంచి బుద్ధితో విను. నేను నా సగుణ స్వరూపానికి సంబంధించిన విషయాన్ని ధర్మ వృద్ధికై నీకు చెపుతున్నాను. నేనే బ్రహ్మ, విష్ణు రూపుడనై జగత్తుకు పరమ కారణ మవుతున్నాను. నేను ఆత్మను, ఈశ్వరుడను, ద్రష్టను, స్వయం ప్రకాశుడను. అట్టి నేను నా మాయను స్వాధీనంలో ఉంచుకొని జగత్తు యొక్క సృష్టి స్థితి లయములను చేస్తూ ఆయా క్రియలకు ఉచితమైన నామములను ధరిస్తున్నాను. అద్వితీయము, ఆత్మరూపము, ఏకము ఐన పరబ్రహ్మ యందు బ్రహ్మ, విష్ణువు, రుద్రుడు అనే భేదాలు లేవు. మానవుడు తన దేహ సంబంధమైన అవయవాల విషయంలో భేద బుద్ధిని కలిగి ఉండటం లేదు గదా! ఆ విధంగానే జ్ఞాని యైన నా భక్తుడు ప్రాణుల విషయంలో భేదబుద్ధిని కలిగి ఉండడు. సర్వప్రాణుల ఆత్మలు ఒక్కటే, అనే భావనతో త్రిమూర్తుల యందు భేదభావాన్ని ఎవడు కలిగి ఉండడో వాడు శాంతిని పొందుతాడు.
ఓ ప్రజాపతీ! సృష్టి తత్త్వాన్ని అర్థం చేసికొన్న వాడికే బ్రహ్మ తత్త్వం అర్థమవుతుంది. స్థితి స్వరూపాన్ని అవగతం చేసికొన్న వానికే విష్ణుతత్త్వం గోచరిస్తుంది. సృష్టి, స్థితులు రెండూ నాయందు లీనమవుతున్నాయి. కనుక బ్రహ్మ, విష్ణువులిద్దరు నాయందే ఉన్నారని శ్రుతులు బోధిస్తున్నాయి. నేను లయం చెయ్యలేని సృష్టిని బ్రహ్మను చెయ్యమను. అలాగే నేను నాశనం చెయ్యకుండా విష్ణువును స్థితిని రక్షించమను. అసంభవం, దక్షా! ప్రళయకాలమందు సర్వసృష్టి నాయందు లీనమై నాలో సురక్షితంగా ఉంటుంది. నేను త్రిమూర్త్యాత్మకుడను.
సుఖకరము, శాంతి దాయకము ఐన పరమేశ్వరుని వచనాలను విని అక్కడి వారంతా ప్రీతులయ్యారు. దక్షుడు శివానుగ్రహంచే యజ్ఞ పరిసమాప్తిని చేసి కృతార్థుడయ్యాడు. అతడు పూర్ణభాగాన్ని శంకరునకిచ్చి, శంకరానుమతితో దేవతలకు వారి వారి భాగాలను ఇచ్చాడు. ఋషులకు, మునులకు, బ్రాహ్మణులకు అనేక దానాలను సమర్పించాడు.
ఆకాశ గంగాప్రవాహంలో ప్రతిఫలించే నిండుపున్నమ వెన్నెల వంటి శంకరుని స్వచ్ఛమైన కీర్తిని గానం చేసికొంటూ, దేవతలంతా స్వస్థానాలకు చేరుకొన్నారు. శంకరుడు కైలాసానికి కదిలాడు. ఆ ప్రభువు లోకరీతిగా తన గణాధ్యక్షులతో దక్షయజ్ఞ వృత్తాంతాన్ని ముచ్చటిస్తూ, సతీ విరహాన్ని ప్రకటిస్తూ చిరకాలం గడిపాడు.
మునులారా! మీకింత వరకు శివ మహా పురాణంలో రుద్రసంహితలోని సృష్టి ఖండాన్ని బ్రహ్మ నారదునికి చెప్పినరీతిగా సవిస్తరంగా వివరించి చెప్పాను. సతీదేవి హిమవంతుని భార్యయైన మేనాదేవి గర్భాన పార్వతియై జన్మించి, తపస్సు చేసి పరమేశ్వరుని పతిగా పొందిన పవిత్ర వృత్తాంతాన్ని ముందు చెప్పబోయే పార్వతీ ఖండంలో వివరిస్తాను.
పరమాద్భుతము, పవిత్రము, పరమ పావనము, దివ్యము ఐన ఈ సతీ వృత్తాంతాన్ని ఎవరైతే భక్తి, శ్రద్ధలతో చదువుతారో, వింటారో వారు ఈశ్వరానుగ్రహ పాత్రులై ఇష్టకామ్యార్థాలను పొంది శివసాయుజ్యాన్ని పొందుతారు."

శివమహా పురాణంలో రెండవదైన రుద్ర సంహితయందు రెండవదైన 
సతీ ఖండంలో దక్ష యజ్ఞ పరిసమాప్తి ముగిసినది. 
శ్రీ సాంబసదాశివార్పణమస్తు

## హిమవంతుని వివాహం
సూతమహర్షి పార్వతీ ఖండాన్ని మునులకిలా చెప్పసాగాడు: “మునులారా! తదనంతర గాథను వినండి. భరత ఖండానికి ఉత్తర దిక్కున 'హిమవాన్' అని ప్రసిద్ధిగాంచిన పర్వతం ఉంది గదా! దానికి స్థావరము (స్థిరమైనది) జంగమము (నడిచేది) అను రెండు రూపాలున్నాయి. ఇందులో సూక్ష్మ రూపమైన ఆత్మగాథను వివరిస్తాను. ఆ పర్వతం తూర్పు పశ్చిమ సముద్రాల వరకు వ్యాపించి భూమిని కొలిచే మానదండమా అన్నట్లుంటుంది. అది శివునకు ప్రియమైనది. తక్కిన దేవ జాతులన్ని ఆ పర్వతాన్నే ఆశ్రయించుకొని దాన్నే సేవిస్తూ ఉంటారు. దానిమీద తపస్సు చేసిన వారికి సిద్ధి నిశ్చయం. అది విష్ణ్వాంశచే ఉద్భవించింది.
ఆ పర్వతుడు కులాన్ని ఉద్దరించి పితృదేవతల ఋణాన్ని తీర్పగోరి వివాహమాడ సంకల్పించాడు. ఆ సమయంలో దేవతలు ప్రకాశరూపులైన పితృదేవతలను సమీపించి ఇలా ప్రార్థించారు. “ఓ పితృదేవతలారా! బుద్ధిమంతుడైన హిమవంతుడు వివాహం చేసుకొనే ఉద్దేశంలో ఉన్నాడు. మంగళ స్వరూపురాలైన మీ జ్యేష్ఠ కుమార్తె మేనను అతనికిచ్చి వివాహం జరిపించండి. దాని వల్ల దేవకార్యము, లోకహితము కూడా సిద్ధిస్తుంది. దేవతల హితోపదేశాన్ని సావధానంగా విని కుమార్తెల శాపాన్ని స్మరించి మేనాదేవిని హిమవంతునకిచ్చి విధి విధానంగా వివాహాన్ని జరిపించారు పితృదేవతలు. దేవతలు, మునులు ప్రీతిపురస్సరంగా వచ్చి, అనేక బహుమానాల నిచ్చి నూతన దంపతులను ఆశీర్వదించారు. హిమవంతుడు మేనా దేవిని ఇంటికి తెచ్చుకొని ఇష్టక్రీడా వినోదాలతో సుఖిస్తున్నాడు."

## సనత్కుమారుని శాపము
సూతుడు మునులకిలా చెప్పసాగేడు. “మునులారా! మేనాదేవి జన్మ వృత్తాంతాన్ని, శాపగాథను చెపుతున్నాను వినండి. బ్రహ్మమానస పుత్రుడైన దక్ష ప్రజాపతి తన అరవైమంది కుమార్తెల లోను స్వథ అను పేరుగల ఆమెను పితృదేవతలకిచ్చి వివాహం చేశాడు. ఆమెకు సుందరీమణులు, ధర్మమూర్తులు ఐన మేన, ధన్య, కలావతి అనే ముగ్గురు కుమార్తెలు సంతానం కలిగారు. వీరు అయోనిజలు.
ఒకనాడా ముగ్గురు విష్ణు సందర్శనానికై శ్వేత ద్వీపానికి వెళ్ళారు. వెళ్ళి సభా మధ్యమందున్న శ్రీహరిని సందర్శించి అతని ఆజ్ఞచే ఆసీనలయ్యారు. అదే సమయంలో బ్రహ్మసుతులైన సనకాది సిద్ధులు కూడా వచ్చారు. వారిని చూచి అచటి వారంతా లేచి నిలబడ్డారు. కాని శివమాయా మోహితలైన ఆ ముగ్గురు మాత్రం లేచి నిలబడలేదు. ఆ మాయకే శివ సంకల్పమని, ప్రారబ్ధమని ఇంకా అనేక నామాలున్నాయి.
సనకాదులు జ్ఞానులే ఐనా శివమాయా మోహితులై సక్రోధులై ఆ ముగ్గురు సోదరీ మణులనిలా శపించారు: “ఓ స్వథా పుత్రికలారా! మీరు పితృదేవతల పుత్రికలే ఐనా మీకు వేద ధర్మం బోధపడ లేదనేది నిశ్చయం. మీరు లేచి నిలబడి అభ్యుత్థానాన్ని ఆచరించలేదు. మోహితలైన మీరు పెద్దల విషయంలో చూపిన అమర్యాదకు ఫలంగా స్వర్గానికి దూరమై మానవ శరీరాలను పొంది భూలోకంలో సంచరింతురు గాక! ఇది మీ కర్మఫలం.
శాపోపహతలైన ఆ ముగ్గురు భయంతో మునుల పాదాల మీదపడి పశ్చాత్తాపాన్ని ప్రకటించి శాప విముక్తిని ప్రసాదించ వలసిందిగా ప్రార్థించారు. అప్పుడు సనత్కుమారుడిలా అన్నాడు. “ఓ మంగళ స్వరూపులారా! భయపడకండి! ఈ శాపం మీకు సర్వదా సుఖాలనే ఇస్తుంది. మీలో జ్యేష్ఠురాలైన 'మేన' హిమవంతుని భార్యయై పార్వతీ దేవికి జనని అవుతుంది. రెండవది యోగిని ఐన 'ధన్య' సీరధ్వజుడనే జనకునకు భార్యయై మహా లక్ష్మీ స్వరూపమైన సీతకు తల్లికాగలదు. కనిష్ఠురాలైన ఈ 'కలావతి' ద్వాపర యుగాంత మందు వృషభానుడను వైశ్యునకు పత్నియై రాధాదేవికి మాత కాగలదు.
శాపానంతరం మేన భర్తతో కూడి కైలాసాన్ని, ధన్య భర్తతోను సీతతోను కూడి వైకుంఠాన్ని, కళావతి భర్తతోను, రాధతోను కూడి గోలోకాన్ని పొందుతారు. పార్వతి దుష్కరమైన తపస్సు చేసి శంకరునికి భార్యయై జగన్మాత కాగలదు. సీత దశరథ నందునుడైన రామునకు పత్నియై రామునితో కూడి విహరించగలదు. రాధ కృష్ణునకు ప్రియురాలై రహస్య ప్రణయ మూర్తి కాగలదు. పార్వతి, సీత, రాధ ఈ మువ్వురు వారివారి భర్తల విషయంలో వారనుభవించిన విరహవేదన వారికది తపస్సుగా పరిణమించును గాక!"
ఈ విధంగా పల్కి సనకాదులు అంతర్ధానమయ్యారు.

## దేవీ స్తుతి
మునులారా! సనత్కుమారుని శాప కారణంగా దక్ష ప్రజాపతి కూతురైన స్వధాదేవికి జన్మించిన మేన హిమవంతుని ఇల్లాలైంది. హిమవంతుడు మేనతో కూడి సకల సౌకర్యాలతో కూడిన గృహంలోను, హిమవత్పర్వత ప్రాంత సుందర వనసీమల యందు హాయిగా వన విహారం చేస్తూ, ఇష్ట కథా వినోదాలతో ప్రొద్దుపుచ్చుతూ ఉండగా ఆ సమయంలో విష్ణ్వాది సకల దేవతలు హిమవంతుని దర్శనానికై వెళ్ళారు. ఆయన వారినందరిని చూచి తన భాగ్యానికి తనే మురిసిపోతూ, ప్రణమిల్లి స్వాగతం పల్కి అతిథి సత్కారాలను నెరవేర్చి నన్ను మీ సేవకునిగా తలచి ఉచిత రీతిలో మీ కార్యానికి ఉపయోగించుకొని ధన్యుణ్ణి చేయండి అని కోరగా వారిలా అన్నారు.
“ఓ హిమవంతా! దక్ష పుత్రియైన సతీదేవి గాథ నీకు తెలుసు. ఆ జగన్మాత దేహాన్ని త్యజించి తన ధామానికి వెళ్ళి పోయింది. ఆ కారణంగా జరగవలసిన ప్రయోజనం సిద్ధించలేదు. ఇప్పుడా లోకమాత, ఉమగా నీ గర్భాన జన్మించి, పరమేశ్వర పత్ని కావలసి ఉంది. అలా జరిగితే దేవతలందరికి లోకాలకు గొప్ప మేలు జరుగుతుంది."
విష్ణువిలా చెప్పి, దానికి అవసరమైన విధివిధానాన్నంతా బోధించాడు. తదుపరి దేవతలంతా అక్కడే నిలబడి ఉమాదేవినిలా స్తుతించారు.
శ్లో॥ 
దేవ్యుమే జగతామంబ శివలోక నివాసిని | సదాశివ ప్రియే దుర్గేత్వాం నమామో మహేశ్వరి ॥ 
శ్రీ శక్తిం పావనాం శాంతాం పుష్టిం పరమ పావనీమ్ | వయం నమామహే భక్త్యా మహదవ్యక్తరూపిణీమ్ || 
శివాం శివకరాం శుద్ధాం స్థూలాం సూక్ష్మాం పరాయణామ్ | అంతర్విద్యా సువిద్యాభ్యాం సుప్రీతాం త్వాం నమామహే ॥ త్
వం శ్రద్ధా త్వం ధృతిస్త్వం శ్రీస్త్వమేవ సర్వగోచరా । త్వం దీధితి స్సూర్యగతా స్వప్రపంచ ప్రకాశినీ ॥
తా|| 
ఓ ఉమాదేవీ! జగన్మాతా! దుర్గా! మహేశ్వరీ! సదా శివునకు ప్రియురాలవై శివలోకంలో నివసించే నీకు నమస్కారం. పవిత్రమైనది, శాంతి స్వరూపురాలు, పుష్టిని కలిగించేది, మహత్తు, ప్రకృతి స్వరూపంగా గలది అగు శ్రీ శక్తిని మేము భక్తితో నమస్కరిస్తున్నాం. మంగళ స్వరూపురాలు, మంగళములనిచ్చు నామె, శుద్ధ స్థూల రూపిణి, సూక్ష్మరూపిణి, సర్వశ్రేష్ఠ లక్ష్యము, అంతర్ముఖత్వముచే మరియు అధ్యాత్మ విద్యచే మిక్కిలి ప్రీతిని పొందునది అగు నీకు నమస్కరిస్తున్నాం. శ్రద్ద నీవే! ధైర్యం నీవే! సర్వప్రాణులలోని శోభ నీవే! సూర్యుని యందలి ప్రకాశం నీవే! నీ స్వరూపమైన ప్రపంచాన్ని నువ్వే ప్రకాశింప చేస్తున్నావు.

శ్లో॥ 
యా చ బ్రహ్మాండ సంస్థానే జగజ్జీవేషు యా జగత్ | ఆప్యాయయతి బ్రహ్మాది తృణాంతం తాం నమామహే ॥ 
గాయత్రీ త్వం వేదమాతా త్వం సావిత్రీ సరస్వతీ । త్వం వార్తా సర్వ జగతాం త్వం త్రయీ ధర్మరూపిణీ ॥ 
నిద్రా త్వం సర్వ భూతేషు క్షుధా తృప్తిస్త్వమేవ హి | తృష్ణా కాంతిశ్భవిస్తుష్టి స్సర్వానందకరీ సదా ॥ 
త్వం లక్ష్మీః పుణ్య కర్తృణాం త్వం జ్యేష్ఠా పాపినాం సదా | త్వం శాన్తిస్సర్వ జగతాం త్వం ధాత్రీ ప్రాణపోషిణీ ॥
తా|| 
ఏ దేవి బ్రహ్మాండమే దేహంగా కలిగి ఉందో, బ్రహ్మాండంలోని ప్రాణులన్నిటిలో చలన శక్తి రూపంలో ఉందో, బ్రహ్మ నుండి తృణం వరకు గల సర్వప్రాణులను సంతృప్తి పరుస్తూ ఉన్నదో, అట్టి ఉమాదేవిని నమస్కరిస్తున్నాం. గాయత్రివి నీవే. వేదమాతవు నీవే. సావిత్రివి నీవే. సరస్వతివి నీవే. సర్వ ప్రాణులలో జ్ఞానం నీవే. ధర్మ మూలమగు వేదం నీవే. సర్వప్రాణులయందలి నిద్ర, ఆకలి మరియు తృప్తినీవే. ప్రాణుల యందలి తృష్ణ, కాంతి, సౌందర్యము మరియు తుష్టి నీవే. అందరికి ఆనందాన్ని ఇస్తావు. పుణ్యులకు లభించు లక్ష్మివి నీవే. పాపులకు సంప్రాప్తమయ్యే దారిద్య్ర్యము నీవే. శాంతివి నీవే, ప్రాణులందరిని పోషించే తల్లివి నీవే.

శ్లో॥ 
తత్త్వ స్వరూపా భూతానాం పంచానా మపి సారకృత్ | త్వంహి నీతి భృతాం నీతిర్వ్యవసాయ స్వరూపిణీ ॥ 
గీతి స్త్వం సామవేదస్య గ్రంథిస్త్వం యజుషాం హుతిః | ఋగ్వేదస్య తథా మాత్రాధర్వణస్య పరాగతిః ॥ 
సమస్తగీర్వాణ గణస్య శక్తిః తమోమయీధాతృ గుణైక దృశ్యా | రజః ప్రపంచాత్తు భవైకరూపా యానశ్రుతా భవ్యకరీస్తుతేహ ॥
తా|| 
పంచభూతాలలోని సారతత్త్వం నీ స్వరూపమే. నీతి శాస్త్రజ్ఞుల మరియు నీతిమంతుల నీతి నీవే. నిశ్చయాత్మకమగు బుద్ధి నీ స్వరూపమే. సామవేద మందలి గీతి నీవే. గ్రంథి నీవే. యజుర్వేదంలోని ఆహుతి నీవే. ఋగ్వేదం యొక్క మాత్ర (ఛందస్సు) నీవే. అధర్వణ వేదం యొక్క పరమగతి నీవే. సమస్త దేవతా బృందాల శక్తి నువ్వే. తమస్సు నువ్వే, రజోగుణ రూపిణి వైన నీ నుండే ఈ ప్రపంచం పుట్టింది. మాకు శుభాలనిచ్చే నిన్ను ఇచట వేద వాక్కులచే స్తుతిస్తున్నాం.

శ్లో॥ 
సంసార సాగర కరాల భవాంగ దుఃఖ | నిస్తారకారి తరణిశ్చ నివీతహీనా ॥ 
అష్టాంగయోగ పరిపాలన కేళిదక్షాం | వింధ్యాగవాస నిరతాం ప్రణమామతాం వై ॥ 
నాసాక్షివక్త్ర భుజ వక్షసి మానసేచ | ధృత్యా సుఖాని వితనోషి సదైవ జంతోః ॥ 
నిద్రేతి యాతి సుభగా జగతీ భవానః । సా నః ప్రసీదతు భవస్థితి పాలనాయ ॥
తా|| 
సంసార సముద్రంలో పుట్టుట అనే భయంకరమగు దుఃఖాన్ని దాటించే పడవ నీవే. అజ్ఞానావరణ నీకు లేదు. అష్టాంగ యోగ పరిపాలన కేళి దక్షురాలు, వింధ్య పర్వత నివాసిని ఐన ఆ దేవిని గూర్చి నమస్కరిస్తున్నాం. ప్రాణులలో జ్ఞానేంద్రియ కర్మేంద్రియముల యందు, మనస్సు నందు ఓజో రూపంలో ఉండి మరియు ప్రాణుల హృదయ పుండరీకముల యందు నివసించి వారికి సుఖాన్నిస్తున్నావు. సుందరివైన నువ్వు మా యందు నిద్రారూపంలో ఉన్నావు. అజ్ఞాన రూపంలో ఉన్నావు. అట్టి నువ్వు జగత్తును, మమ్ము కూడా రక్షించు.

## దేవతలకు దుర్గాదేవి ప్రత్యక్షమగుట
దేవతాస్తుతి ప్రీతురాలైన దుర్గ వారి ఎదుట సాక్షాత్కరించింది. రత్నమయము, దివ్యము, పరమాద్భుతము, కింకిణీజాల సంయుక్తము ఐన రథంపై ఆమె ఆసీనురాలై ఉంది. కోటి సూర్యుల కాంతిని గోటితో మీటేసే తేజోరూపంలో ఉంది. ఆమెను చూచి దేవతలంతా పట్టరాని ఆనందంతో అనేక పర్యాయాలు నమస్కరించి విశేషంగా స్తుతించి ఇలా విన్నవించారు. 
“ఓ సదాశివ విలాసినీ! శివలోక నివాసినీ! మహామయా! దుర్గా! త్రిలోక జననీ! సర్వార్తి నాశినీ! శర్వాణీ! కళ్యాణీ! మా మొర ఆలకించు మాతా! నువ్వు పూర్వం సతిగా జన్మించి తండ్రి వలన అనాదరణకు గురై దేహ త్యాగాన్ని చేసి నీ లోకానికి చేరుకొన్నావు. ఆ కారణంగా దేవకార్యం నెరవేరలేదు. నువ్వు తిరిగి భూమియందు అవతరించి శంకర పత్నివై లోకాలకు సుఖాలను ఇయ్యి తల్లీ!"
మహేశ్వరీ దర్శన మహదానందంలో మునిగి పోయిన దేవతలు ఇంతవరకు పలికి ఆపైన నోటమాట రాక అశ్రువులొలుక మౌనంగా ఉండి పోయారు. ఉమాదేవి శంకరుని స్మరించి వారితో ఇలా పలికింది.
“ఓ హరీ! ఓ కమలాసనా! దేవతలారా! వినండి! నేను ప్రసన్నురాలనయ్యాను. దక్షుడు - వీరిణి... వీరు నన్ను పుత్రికగా పొందాలని తపస్సు చేశారు. నా మాయ కారణంగానే నా తండ్రి నాయందు అనాదరాన్ని చూపించాడు. పూర్వం హిమవంతుడు, మేన భక్తితో నన్నారాధించారు. మేనాదేవి గర్భాన నా పూర్ణాంశతో నేను ఆవిర్భవిస్తాను. శంకరునకు అర్ధాంగినవుతాను. మేనను తపస్సు చెయ్యమని ఆదేశించండి. నేను నా దేహత్యాగం చేసిన నాటి నుండి కాలాగ్ని అను పేరుగల నా రుద్ర స్వామి నా విరహంచే దిగంబరుడయ్యాడు. యోగి ఐనాడు. ఆనాటి నుండి మలిన వేషాన్ని ధరించి ఉత్తమ సుఖాలను పరిత్యజించాడు. నా శివ స్వామి జ్ఞానియే ఐనా ఏకాకి ఐన కారణంగా ఎక్కడా శాంతిని పొందలేక పోతున్నాడు. ఆయన నా అస్థికలతో మాలను చేసి దానిని మిక్కిలి ప్రీతితో ధరిస్తున్నాడు.
కాముకుల ప్రవృత్తిని లోకంలో ప్రదర్శించగోరి ఆయనలా లీలలను ప్రకటిస్తున్నాడే గాని పరిపూర్ణుడైన నా శివ స్వామి ఏ వికారమూకలవాడు కాడు. ఆ సర్వజ్ఞునికి మోహకామాదులు ఎక్కడున్నాయి? ఆయన నన్ను పత్నిగా పొందగోరి యోగనిష్ఠలో ఉన్నారు. నేను మేన గర్భాన జనించి తపస్సు చేసి శివుని అర్ధాంగినవుతాను. మీరు మీమీ స్వస్థానాలకు వెళ్ళి శివారాధనను చెయ్యండి!" ఇలా వరమిచ్చి ఆ దేవి అంతర్థానమైంది.

## మేనాదేవి తపస్సు ఉమ ప్రత్యక్షమగుట
మునులారా! తదనంతరం విధి, మాధవులిద్దరూ మేనకు తపో విధానాన్ని ఉపదేశించి తపస్సును చెయ్యమని ప్రోత్సహించి స్వస్థానాలకు వెళ్ళి పోయారు. వారి మాట చొప్పున పర్వతరాజు, మేనతో కూడి గొప్ప తపస్సు చేశాడు. సంతాన కాంక్షతో మేన చైత్ర మాసంలో ప్రారంభించి ప్రతి దినము శ్రద్ధతో ఉమాదేవిని ఆరాధించింది. అష్టమి నాడు ఉపవాసముండి నవమి
నాడు బ్రాహ్మణులకు అనేక దానాలిచ్చేది. కేవలం జలాన్ని మాత్రమే త్రాగి తపస్సును తీవ్రతరం చేసింది. ఈ విధంగా ఇరవైఏడు సంవత్సరాలు చేసింది.
ఆమె దీక్షకు ప్రీతురాలై పరమేశ్వరి ప్రత్యక్షమై తన బాహువులతో మేనను ఆలింగనం చేసికోగానే ఆమెకు గొప్ప జ్ఞానం కలిగి చండికనిలా స్తుతించింది.

శ్లో॥ మహామాయాం జగద్ధాత్రీం చండికాం లోక ధారిణీమ్ | ప్రణమామి మహాదేవీం సర్వకామార్థ దాయినీమ్ ॥ నిత్యానందకరీం మాయాం యోగనిద్రాం జగత్ప్రసూమ్ ।
ప్రణమామి సదా సిద్ధాం శుభసారస మాలినీమ్ ॥
మాతామహీం సదానందాం భక్తశోక వినాశినీమ్ |
ఆకల్పం వనితానాంచ ప్రాణినాం బుద్ధి రూపిణీమ్ |
సాత్వం బంధచ్ఛేదహేతుర్యతీనాం | కస్తేగేయో మాదృశీభిః ప్రభావః ॥ హింసాయా వాథర్వ వేదస్య సా త్వం । నిత్యం కామం త్వం మమేష్టం విధేహి ॥
తా|| 
మహామాయ, జగత్తును పోషించు తల్లి, లోకములను తనసత్తచే ధరించునది, మహాదేవి, కోర్కెలన్నిటిని తీర్చునది. అగు చండికకు నమస్కరిస్తున్నాను. శాశ్వతమైన ఆనందాన్నిచ్చేది, యోగనిద్రా స్వరూపిణి, జగత్తులను కన్నతల్లి, నిత్య సిద్ధురాలు, శుభకరమైన పద్మమాలను ధరించునది అగు మహామాయకు నమస్కరిస్తున్నాను. తల్లులకు తల్లి, నిత్యానంద రూపిణి, భక్తుల శోకాలను నశింప చేసేది, కల్పాంతం వరకు స్త్రీల మరియు ప్రాణుల బుద్ధి రూపంలో ప్రకటమగునది అగు దేవికి నమస్కరిస్తున్నాను. మాతా! యతీశ్వరుల సంసార బంధాన్ని ఛేదించే జ్ఞానం నీవే. నావంటి వారు నీ ప్రభావాన్ని ఎట్లు గానం చెయ్యగలరు? అథర్వవేదం లోని హింసా ప్రయోగం నీ స్వరూపమే. నీవు నిత్యము నా కోర్కెలను సిద్ధింప చెయ్యి.

శ్లో॥ 
నిత్యా నిత్యైర్భావహీనైః పరాసైః తత్తన్మాత్రై ర్యోజ్యతే భూతవర్గః । తేషాం శక్తిస్త్వం సదా నిత్యరూపా కాలే యోషా యోగయుక్తా సమర్థా ॥ 
యోనిర్ధరిత్రీ జగతాం త్వమేవ త్వమేవ నిత్యా ప్రకృతిః పరస్తాత్ | యయా వశం క్రియతే బ్రహ్మరూపం సా త్వం నిత్యామే ప్రసీదాద్య మాతః ॥
త్వం జాతవేదే గతశక్తి రుగ్రాత్వం దాహికా సూర్య కరస్య శక్తిః | ఆహ్లాదికా త్వం బహు చంద్రికాయా తాం త్వామహం సౌమి నమామి చండీమ్ ॥
తా|| 
ఆకారము లేనివి, అగోచరమైనవి, నిత్య-అనిత్యములు అగు భూత సూక్ష్మముల నుండి ఏర్పడిన ఈ పాంచ భౌతిక జగత్తుకు నిత్యరూపిణివైన నువ్వే వాటి యొక్క నిత్యశక్తివై ఉన్నావు. నువ్వు త్రిగుణ సంయోగంతో కూడి ఆయా కాలముల యందు సర్వ సమర్థమగు స్త్రీ రూపంలో అవతరిస్తావు. లోకాలన్ని నీ నుండే పుట్టాయి. పోషించే తల్లివి నీవే. నువ్వు సనాతనురాలవు. నువ్వు ప్రకృతి కంటే ఉత్కృష్టురాలవు. పరబ్రహ్మ స్వరూపం నీ అనుగ్రహం చేతనే తెలియబడుతూన్నది. ఓ తల్లీ! అట్టి శాశ్వతురాలవైన నీవు నాయందు ఈనాడు ప్రసన్నురాలవు కమ్ము. అగ్ని యందలి తీక్షణమైన ఉష్ణశక్తి నీవే. సూర్య శక్తివి నీవే. సర్వత్ర వ్యాపించి ఆహ్లాదింప చేయు వెన్నెల నీవే. ఓ చండీ! అట్టి నిన్ను నమస్కరించి స్తుతిస్తున్నాను.

శ్లో॥ 
యోషాణాం సత్రియా చ త్వం నిత్యా త్వం చోర్ధ్వరేతసామ్ । 
వాంఛిత్వం సర్వజగతాం మాయాచ త్వం యథా హరేః ॥ 
యా చేష్ట రూపాణి విధాయ దేవీ సృష్టిస్థితా నాశమయీ చ కర్రీ | 
బ్రహ్మాచ్యుత స్థాణు శరీర హేతుః సాత్వం ప్రసీదాద్య పునర్నమస్తే ॥
తా|| 
తల్లీ! స్త్రీలు నిన్ను అధిక ప్రీతితో ఆరాధిస్తారు. ఊర్ధ్వరేతస్కులైన యోగుల నిత్య శక్తివి నీవే. సర్వ ప్రాణుల లోని ఇచ్ఛాశక్తివి నీవే. విష్ణుమాయ నీవే, ఓ దేవీ నువ్వు నీ స్వేచ్ఛ చేతనే వివిధ రూపాలను ధరించి జగత్తు యొక్క సృష్టి స్థితి లయములను చేస్తున్నావు. బ్రహ్మవిష్ణురుద్రుల శరీరాలను నువ్వే సృష్టించావు. నీకు అనేక నమస్కారాలు అనుగ్రహించు.
మేన స్తుతికి ప్రీతురాలైన కాలిక నీ వాంఛితాన్ని ఎరుకపరచవలసిందని ఆజ్ఞాపించగా మేనాదేవి ఇలా కోరింది: "హే శివే! ముందుగా నాకు వందమంది పుత్రులు కలిగెదరు గాక! వారు దీర్ఘాయువులు, వీర్యవంతులు, సిద్ధిబుద్ధి సమన్వితులు అగుదురు గాక! ఆ తరువాత రూపవతి, గుణవతి ఐనది పుట్టింటిని, మెట్టిన ఇంటిని కూడా ఉద్దరించేది, త్రిలోక పూజిత అగు కుమార్తెను కోరుతున్నాను. ఓ చండికా! నువ్వే నా కుమార్తెగా జన్మించి రుద్రపత్నివై లీలలను ప్రదర్శించు. నా మనోభీష్టాన్ని, దేవతల మనోరథాన్ని కూడా నెరవేర్చు.”
అంత దుర్గాదేవి ప్రీతురాలై “మేనాదేవీ! నీ కోరిక సఫలమవుతుంది. నీ ప్రథమ పుత్రుడు వీర్య సంయుతుడు, బలవంతుడు అవుతాడు!" అని వరమిచ్చి అంతర్ధానమైంది.
కాళికాదేవి అదృశ్యమైన దిక్కుకు నమస్కరించి, జయశబ్దాన్ని పలుకుతూ తన మనోభీష్టం నెరవేరినందుకు సంతుష్టురాలైన మేన తపః క్లేశాన్ని మరిచి మహోత్సాహంతో గృహోన్ముఖురాలైంది. వచ్చి భర్తతో తన తపస్సు ఫలించిన వైనాన్ని పదేపదే చెప్పింది. ఆమె ముఖ రాగాన్ని బట్టి విషయాన్ని గ్రహించిన హిమవంతుడు ఆమె మాటలను చాలా ఆదరంతో విని ప్రశంసించాడు. ఉమాదేవి యందు స్థిర చిత్తులై ఆ దంపతులు హర్షమానులై కాపురం చేసుకొంటూండగా...
కొంత కాలానికి మేన గర్భవతి ఐంది. బల శ్రేషుడైన మైనాకుడనే కుమారుడుదయించాడు. అతడు పెరిగి పెద్దవాడై సముద్రునితో స్నేహంచేసి నాగకన్యలతో విహరించాడు. మునులారా! పూర్వ కాలంలో పర్వతాలకు రెక్కలున్న కారణంగా ప్రాణి నాశనం జరిగేది. దానిపై కోపించిన ఇంద్రుడు తన వజ్రాయుధంతో రెక్కలను నరికాడు. కాని మైనాకుని రెక్కలను నరకలేదు.
పుత్రోత్సాహంతో హిమవంతుడు తన రాజధాని ఐన ఓషధీప్రస్థ పురాన్ని అలంకరించి, మహోత్సవాన్ని ప్రకటించి, నృత్యగానాది కార్యక్రమాలను ఏర్పాటు చేసి, వేదవిదులైన విప్రులకు భూరి సంభావన లిచ్చి ఆనంద శిఖరాల నదిరోహించాడు.”

## పార్వతి జననం
సూతుడు మహదానందంతో తదనంతర గాథను మునులకిలా చెపుతున్నాడు. “మునులారా! స్మరణ మాత్రం చేతనే కరుణను కురిపించే పరమ పావని ఐన దుర్గ పార్వతీ దేవిగా ఆవిర్భవించిన పవిత్రగాథను చెపుతున్నాను. శ్రద్ధతో ఆలకించండి.
చల్లని చూపుల తల్లి ఐన ఆ ఉమాదేవి మేనకు తాను మున్నిచ్చిన వాగ్దానాన్ని నెరవేర్చగోరి పూర్ణాంశతో హిమవంతుని మనస్సులో ప్రవేశించింది. తుషార స్వచ్ఛ ధవళాంతరంగుడైన హిమవంతుడు, అపూర్వ ద్యుతులతో హుతాశనుని వలె వెలిగిపోయాడు. పరమ శోభనమైన సమయంలో దుర్గాదేవి యొక్క పూర్ణాంశను పరిశుద్ధమైన బుద్ధితో మేనా గర్భమందు ఆధానం చేశాడు. పరమేశ్వరి అనుగ్రహం వల్ల గర్భందాల్చింది మేన. జగన్మాత ఆమె గర్భంలో ఉన్న కారణంగా ఆమెలో తేజస్సు అధికమైంది. క్రమంగా గర్భిణీ లక్షణాలు వృద్ధి అయ్యే కొలది హిమవంతునిలో ప్రమోదం వృద్ధి కాజొచ్చింది.
గర్భం వృద్ధి అయ్యే కొలది మేనకు శక్తి సన్నగిల్లింది. అల్పశక్తి సమన్వితురాలైన ఆమె అసంపూర్ణ భూషణయై, లోధ్రపుష్ప (తెల్లలొద్దుగు) సమాన పాండువర్ణ ముఖియై రాకా చంద్రుని కాంతి ధావళ్యంలో వెల వెల పోతున్న నక్షత్రాలు గల రాత్రిలా నేత్ర పర్వంగా ఉంది. మృర్గంధ సురభిళమైన ఆమె ముఖం తుషారనిధి ఐన హిమవంతునికి తృప్తి నిచ్చింది. ఆమె దేనిని ప్రీతితో చూచినా దానిని తెచ్చి ఇచ్చేవాడు. వృద్ధి పొందిన అవయవాలతో గర్భక్లేశాన్ని అనుభవిస్తూ నడయాడుతున్న మేన పత్రాధిక్యతతో మలయానిలానికి చలిస్తూన్న తమాల లతలా ఉంది.
హిమవంతుడు గర్భిణీ స్త్రీకి జరుప వలసిన వైదిక సంస్కారాలన్నిటిని యథావిధిగా జరిపించాడు. అనేక దానాలిచ్చాడు. మేనకు నెలలు నిండాయి. వర్షించటానికి సిద్ధంగా ఉన్న జలధరాలతో కూడిన అంతరిక్షంలా ఉన్న మేన సూతికా గృహంలో భిషగ్వర పరిరక్షితయై ఉంది. ఆ సమయంలో విష్ణువు, దేవతలు, మునులు ఇంకా అనేకులు అచటకు వచ్చి గర్భంలో ఉన్న ఉమాదేవి నిలా స్తుతించారు.
శ్లో॥ 
దుర్గే జయ జయ ప్రాజ్ఞే జగదంబ మహేశ్వరి | సత్యవ్రతే సత్యపరే త్రిసత్యే సత్యరూపిణి ॥ 
సత్యస్థే సత్య సుప్రీతే సత్యయోనే చ సత్యతః | సత్య సత్యే సత్యనేత్రే ప్రపన్నా శ్శరణం చ తే ॥ 
శివప్రియే మహేశాని దేవదుఃఖ క్షయంకరి | త్రైలోక్యమాతా శర్వాణీ వ్యాప్తినీ భక్తవత్సలా ॥ 
ఆవిర్భూయ త్రిలోకేశి దేవకార్యం కురుష్వహ | సనాథాః కృపయా తే హి వయం సర్వే మహేశ్వరి |
తా|| 
ఓ దుర్గా! నీకు జయము! జయము! ఓ మహేశ్వరి! నువ్వు జ్ఞాన ఘనవు. జగన్మాతను, సత్యము నందు నువ్వు దృఢంగా ప్రతిష్ఠితవై సద్రూపవై ఉన్నావు. సత్యమే నీ స్వరూపం కనుక నువ్వు త్రికాలాలలోను సత్స్వరూపిణివి. నువ్వు సత్యమునందు ఉండి, అవతరించి, సత్యముచే సుప్రీతురాలగుదువు. వ్యావహారిక సత్యమగు జగత్తుకు అధిష్ఠానమైన సత్యము నీవే. నీది సత్యదర్శనం. నిన్ను మేము శరణు పొందుతున్నాం. హే శివప్రియే! నువ్వు దేవతల దుఃఖాన్ని హరిస్తావు. ముల్లోకములకు తల్లివి. శర్వుని పత్నివి. నువ్వు సర్వమును వ్యాపించి ఉన్నావు. నువ్వు భక్తవత్సలవు. ఓ త్రిలోకాధీశ్వరీ! నువ్వు అవతరించి దేవ కార్యాన్ని నెరవేర్చు. నీ దయచే మేమంతా నాథవంతుల మయ్యాం.
తల్లీ! లోకంలో ఉత్తమ సుఖాలను అనుభవిస్తున్న వారంతా ఆ సుఖాలను నీ నుండే పొందుతున్నారు. నువ్వు లేకుండా ఏదీ శోభించదు. ఇలా ప్రార్థించి వారంతా గృహోన్ముఖులయ్యారు.
జగన్మాత ఆవిర్భవింపబోయే సమయం ఆసన్నమైంది. ఆ శుభసమయంలో...
గ్రహ నక్షత్ర తారకా రాసులన్నీ పరమ శాంతంగా ఉన్నాయి.
ఆకాశం ప్రసన్నంగా ఉంది. దిక్కులన్నీ ప్రకాశిస్తున్నాయి.
జనపద, గ్రామ, పట్టణ, నగర ఇత్యాది జన సంకీర్ణ సాగర పరీవృతమైన మహీమండల మంతా మంగళాలతో నిండి పోయింది.
వాపీ కూప తటాక సర స్రవంతులన్నీ శాంత గంధాన్ని వెదజల్లే ప్రపుల్ల పద్మ షండాలతో శోభాయమానంగా ఉన్నాయి.
సుగంధ శీతల వాతాయనం అన్ని దిక్కుల ఒక్క సారిగా వీచింది.
శరదాగమనంతో జలాలన్ని కలక తేరినట్లు ముని మానసాల కలతలు తీరాయి.
గీర్వాణుల తూర్యత్రయ ఘోష మిన్ను ముట్టింది.
అమర వాహిని కమలాలను, నందనవనం మందారాలను పుష్ప వృష్టిని కురిపించాయి.
గంధర్వులు గానం చేయగా, విద్యాధరలు, అప్సరసలు చతుర్విధాభినయ నాట్యోత్సవాన్ని నెరవేర్చారు.
వసంతఋతువులో మృగశిరా నక్షత్రయుక్త చైత్ర శుక్ల నవమీ తిథినాడు అర్ధరాత్రి సమయంలో సోమ మండలం నుండి మధువు పుట్టినట్లు ఆ దేవి జన్మించింది. వెంటనే బృందారకుల జయ జయ ధ్వానాలతో, కరతాళ ధ్వనులతో చతుర్విధ వాద్యాలతో ఆకాశం మార్మోగింది.
ఆ సమయంలో బ్రహ్మ, విష్ణువులతో కూడి ఇంద్రాది బృందారకులంతా నీలోత్పలదళ శ్యామయైన ఆ బాలికను దర్శించి స్తుతించి వెళ్ళారు.
ఆ బాలిక తన దివ్య రూపంతో మేనకు దర్శనమిచ్చి "నేను గతంలో నీకు కుమార్తెగా జన్మించి నా లీలలను ప్రదర్శించి దేవ కార్యాన్ని నిర్వహిస్తానని వరం ఇచ్చాను. దాని కిప్పుడు సమయం వచ్చింది. మీ దంపతులు నన్ను పుత్రికా భావంతో పెంచండి" అని పలికి తిరిగి శిశు రూపాన్ని పొందింది.

## పార్వతి బాల్యం
పొంది లోక రీతిగా ఆ శిశువు రోదించింది. ఆమె చుట్టూ వ్యాపించి ఉన్న దివ్య తేజస్సుచే పురిటింట్లో ఉన్న దీపాలు వెలవెల పోయాయి. గృహంలో ఉన్న స్త్రీలందరు శిశు రోదనాన్ని విని వచ్చిచేరారు. ఆ శుభ వార్తను వెంటనే అంతఃపుర పరిచారకుడు రాజుకు విన్నవించాడు. తక్షణం పురోహితునితో, బ్రాహ్మణులతో కూడి హిమవంతుడు గొప్ప కాంతులతో వెలిగి పోతున్న కుమార్తెను చూచి పరమానందభరితుడై నగరమంతా మహోత్సవాన్ని జరిపించాడు. నామకరణ మహోత్సవ వేళ కాళి ఇత్యాది సుఖ ప్రదమైన నామాలనుంచాడు.
ఆ బాలిక క్రమంగా శుక్లపక్ష చంద్రునిలా పెరుగుతూ, అందరికి ప్రమోదాన్నిస్తూ హిమవంతుని రాజగృహంలో వర్షాకాలంలో గంగలా, శరత్కాల చంద్రికలా ప్రకాశించింది. బంధువులంతా ఆమెను కులోచితంగా 'పార్వతి' అని పిలుస్తూ వచ్చారు. క్రమంగా ఆ బాలిక పెరిగి పెద్దదై తపస్సుకు ఉపక్రమింపగా మేనాదేవి 'ఉమ (అబ్బే, వద్దు)' అని పలుమార్లు నిషేధించిన కారణంగా అప్పటి నుండి ఆ మంగళాంగికి 'ఉమ' అనే పేరు లోకంలో ప్రసిద్ధికి వచ్చింది.
ఆ నగాధిపునికి పుత్రసంతానం ఎంతమంది ఉన్నా సర్వసౌభాగ్యవతి ఐన పార్వతిని ఎంత చూచినా తనివి తీరేది కాదు. మధు మాసంలో ఎన్ని ద్రుమాలు పూచినా తుమ్మెదకు గున్నమామిడి చెట్టు విశేష ప్రీతిదాయకం గదా! వాక్కుచే (విద్యచే) విద్వాంసుడు శోభించినట్లు పార్వతిచే హిమవంతుడు పవిత్రుడై అలంకృతుడై సాటి వారిలో మన్ననలను పొందాడు. నడయాడుతున్న దీపశిఖలా సంచరిస్తూన్న పార్వతితో కూడిన రాజగృహం మందాకినితో కూడిన పాలపుంతలా ప్రకాశించింది. ఉమాదేవి చెలులతో కలిసి గంగా సైకత స్థలాలలో బొమ్మల పెండ్లిండ్లు ఆడుకొనేది. తరువాత విద్యారంభ సమయంలో గురువులైన మునుల యొద్ద మనసును లగ్నంచేసి అన్ని విద్యలను గ్రహించింది.

## హిమవంతుని వద్దకు నారదుడు వచ్చుట
మునులారా! శివలీలావిదుడు, శివజ్ఞాని ఐన నారదుడు ఈశ్వర ప్రేరితుడై ఒకనాడు హిమవంతుని గృహానికి వెళ్ళాడు. నగాధిపుడు యథావిధిగా అతిథి సత్కారాలాచరించి తన కుమార్తెచే పాదపూజ చేయించి ఆమె భవిష్యత్తును చెప్పమని కోరేడు. ఆమె హస్తరేఖలను, సాముద్రిక లక్షణాలను పరిశీలించిన నారదుడు ఇలా అన్నాడు:
“ఓ పర్వతరాజా! ఈ నీ కుమార్తె సర్వ శుభ లక్షణ లక్షితాంగి. ఈమె ఉభయ కులాలను (పుట్టింటిని మెట్టిన ఇంటిని) ఉద్దరించగలదు. నారీ లోకానికి ఆదర్శ ప్రాయురాలై, శిరోమణియై పుణ్య స్త్రీలచే పూజలందుకో గలదు. కాని, ఈమె చేతిలో ఒక విలక్షణమైన రేఖ ఉంది. దాని ఫలాన్ని విను. యోగి, దిగంబరుడు, నిర్గుణుడు, వీతరాగుడు, తల్లిదండ్రులు లేనివాడు, అహంకార వర్జితుడు, అమంగళ వేషధారి అగువాడు ఈమెకు భర్త కాబోతున్నాడు."
నారదుని మాటలకు మేన-హిమవంతులు విచారగ్రస్తులయ్యారు. ఆ జగన్మాత ఆ మాటను విని ఆ లక్షణాల ననుసరించి అతడు తప్పక శివుడే అని నిర్ణయించుకొని మనసులో హర్షాతిరేకంతో పొంగి పోయింది. హిమవంతుడు మాత్రం "నారదా! ఆ గీతను అతిక్రమించే ఉపాయం లేదా?" అని అడిగాడు. దానికి నారదుడిలా ప్రత్యుత్తరమిచ్చాడు. “ఓ పర్వతరాజా! బ్రహ్మగీతలను దాటటానికి ఎవరికీ శక్యంకాదు. నేను చెప్పిన లక్షణాలకు ముమ్మూర్తుల సరిపోయినవాడు శంకరుడొక్కడే. ఆ వేషం ఆయన లీల. మూర్ఖులకు దోషాలుగా తోచే ఆయన వేష భూషలు, ఆయన విషయంలో అవి అలంకారాలు. కనుక నువ్వు వివేకశీలివై నీ కుమార్తెను శివునికిచ్చి వివాహం చెయ్యటానికి సిద్ధంగా ఉండు. ఆయన తపస్సుచే ప్రసన్నుడవుతాడు. బ్రహ్మవ్రాతను తుడిచి వేయగల సమర్ధుడు ఆయనొక్కడే!
కనుక ఓ గిరి సార్వభౌమా! నీ కుమార్తెను వెంటనే తపస్సుకు ప్రేరేపించు. తపస్సుచే ఈ పార్వతి పరమేశ్వరుని పతిగా పొందగలదు. ఆయన కూడా ఈమెను తక్క అన్యస్త్రీ పాణిగ్రహణం చెయ్యడు. వీరిద్దరి ప్రేమతో సదృశమైన ప్రేమ గతంలో లేదు. వర్తమాన కాలంలో లేదు. భవిష్యత్తులో ఉండబోదు. ఈశ్వరుడు ఈ కన్యకు తన శరీరంలోని అర్ధభాగాన్నిచ్చి అర్ధనారీశ్వరుడు కాగలడు. వీరిద్దరి దాంపత్య ఫలితంగా అనేక దేవ కార్యాలు నెరవేర వలసి ఉన్నాయి. ఈ కన్య గౌరీ నామధేయంతో ముల్లోకాలలోను పూజలందుకొంటుంది. బ్రహ్మ, విష్ణు, ఇంద్రాది సకల దేవగణాలన్నీ ఈమెను నిత్యము పూజిస్తారు."
నారదుని హితోపదేశానికి సంతోషించి హిమవంతుడు తన సందేహాన్నిలా వెలిబుచ్చాడు. “ఓ దేవర్షీ! ఆ మహాదేవుడు సర్వసంగ పరిత్యాగి యని, ఆత్మ నిగ్రహం కలవాడని, తపోనిరతుడని, దేవతలకు సైతం అగోచరుడని విన్నాను. పరబ్రహ్మయందు లగ్నమైన మనస్సుగల ఆ శివుడు ధ్యాన మార్గం నుండి ఎలా చ్యుతుడవుతాడు? వినాశము లేనిది, హృదయంలో దీపశిఖలా ప్రకాశించేది, సదాశివ నామధేయం గలది. ఏ వికారములు లేనిది, జనన మరణములు లేనిది, నిర్గుణము, నిర్విశేషము, ఏ వాసనలు లేనిది ఐన పరబ్రహ్మను ఆయన స్వస్వరూపంగా దర్శిస్తూంటాడు గదా! అసలు బాహ్యదృష్టి లేని ఆయన ఈ వివాహానికి ఎలా సుముఖుడవుతాడు?
నారదా! అంతే కాదు. దక్షపుత్రి ఐన సతిని తక్క అన్య స్త్రీని భార్యగా అంగీకరించనని గతంలో ప్రతిజ్ఞ చేసినాడట! సతి మరణించింది గదా! మరొక స్త్రీని ఎలా వివాహం చేసుకొంటాడు?"
హిమవంతుని అజ్ఞానానికి నవ్వుకొని, త్రికాలజ్ఞాని ఐన నారదుడిలా అతని సందేహ నివృత్తి చేశాడు. "ఓ నగాధిపా! దక్ష పుత్రి ఐన సతీదేవియే నీ ఇంట కాళిగా జన్మించింది. ఈ పార్వతి శివుని పత్ని అవుతుంది అనటంలో సందేహంలేదు. ఈపైన శివుని ఊరువులే ఈమె అధిష్ఠించే సింహాసనం కాగలదు."
నారదుని పలుకులు మేనకు, హిమవంతునకు, వారి కుమారులకు అమితానందాన్ని కలిగించాయి. ఆపై ఎవరి స్వస్థానాలకు వారు చేరుకొన్నారు.

## పార్వతి స్వప్నం
సూత మహర్షి తదనంతర వృత్తాంతాన్ని మునులకిలా వివరించాడు. "మునులారా! తదనంతరం మేన హిమవంతుని సమీపానికి వచ్చి నమస్కరించి ఇలా అడిగింది. "నాథా! నారదమహర్షి అమ్మాయి వివాహం విషయంలో భవిష్యత్తును గురించి చెప్పి వెళ్ళారు. ఆయన వాక్యాలు నాకు సరిగా బోధ పడలేదు. ఆయనేం చెప్పినా మనకు ఒక్కరై అమ్మాయి. సుందరుడైన వరునకిచ్చి వివాహం జరిపించండి. అమ్మాయి సుఖ పడాలి. తల్లిగా నే కోరుకొనేది ఇదొక్కటే! మిమ్ములను ప్రార్థించేది కూడా ఇదొక్కటే!" ఇలా పలికి గ్రుడ్ల నీరు క్రమ్మగా పాదాల మీద పడింది.
హిమవంతుడు ఆమెను పైకి లేవదీసి "దేవీ! నాకు మాత్రం తెలీదా? సాక్షాత్తు పరమేశ్వరుడైన శంకరుడు మన అమ్మాయికి భర్త కాబోతున్నాడు. ఇది మహర్షి చెప్పిన మాట! ఐతే అది జరగాలంటే అమ్మాయి తపస్సు చెయ్యాలి. దానికి తగిన శిక్షణ ఇయ్యి” అని హితవు చెప్పాడు. ఆ మాటలకు మేన మనసులో సంతోషించినా, తపస్సు అనే సరిక్ భయపడింది. సుకుమారి ఐన అమ్మాయి కఠినమైన తపస్సుకు ఎలా ఓర్చుకో గలదా అని దుఃఖితురాలైంది.
ఆ దుఃఖంతోనే అమ్మాయి దగ్గరకు వెళ్ళింది. కాని తన అభిప్రాయాన్ని చెప్పలేక పోయింది. తల్లి మనోగతాన్ని గుర్తించిన పార్వతీదేవి ఆమెనోదార్చి ఇలా అంది. "అమ్మా!
తపశ్చర్య నాకిష్టమే. నిన్న తెల్లవారు జామున కలలో తపస్వి ఐన ఒక విప్రుడు ప్రీతి పూర్వకంగా, శంకరుని గూర్చి తపస్సు చెయ్యమని ఆదేశించి అదృశ్యుడయ్యాడు." పార్వతి మాటలను భర్తకు చెప్పింది. మేన.
దానికి ఆనందించిన హిమవంతుడు భార్యతో సరిగా అదే సమయంలో తను చూచిన స్వప్నాన్ని ఇలా వివరించాడు. "దేవీ! నారదుడు వర్ణించిన తీరున ఒక యోగి తపస్సు నిమిత్తం మన నగర సమీపానికి వచ్చాడు. నేను అమ్మాయిని వెంట పెట్టుకొని ఆయనను సందర్శించి అమ్మాయి సేవలను అంగీకరించమని కోరాను. మొదట్లో ఆయన అంగీకరించలేదు కాని తరువాత మన అమ్మాయి మాట్లాడి ఆయనను అంగీకరింప చేసింది. అప్పటి నుండి మన అమ్మాయి అక్కడే ఉండి సేవలందిస్తోంది. ఆయన శంకరుడే అని తరువాత తెలిసింది. స్వప్న ఫలం కొరకు మనం కొంతకాలం వేచి చూడాలి. ఇది శుభస్వప్నం."

## శివుని తపస్సు కుజగ్రహోత్పత్తి
సతీ వియోగానంతరం శివుడు చిరకాలం సమాధిలో ఉండి తిరిగి బాహ్య ప్రపంచంలోకి వచ్చాడు. అప్పుడు జరిగిన వృత్తాంతాన్ని చెపుతున్నాను. మునులారా! వినండి. ఆ ప్రభువు లలాటం నుండి శ్రమ వలన పుట్టిన చెమట నేలపై పడగా అది వెంటనే శిశువు ఐంది. ఆ శిశువు నాలుగు భుజాలతో, అరుణ వర్ణంతో, దివ్యకాంతులతో సుందరంగా ఉన్నాడు. ఆ శిశువు లోకరీతిగా రోదించాడు. అపుడు భూదేవి శంకరునికి భయపడి సుందర స్త్రీ రూపంలో వచ్చి ఆ శ్రేష్ఠ బాలకుని లేవదీసి ఒడిలో కూర్చుండ పెట్టుకొని, తన ఉపరి తలంపై లభించే పాలను స్తన్య రూపంలో ఆ బాలునికి త్రాగించింది. సతీదేవి లేని కారణంగా ఆ బాలుని తన కుమారునిగా భావించి స్నేహంతో ముద్దాడింది.
అంత జగత్కర్త, అంతర్యామి ఐన శివుడు ఆమె ప్రవృత్తిని చూచి సంతోషించి చిరునవ్వుతో ఇలా అన్నాడు: “ఓ భూదేవీ! నువ్వు ధన్యురాలవు! ఆధ్యాత్మిక, ఆధి భౌతిక, ఆధి దైవిక తాపత్రయాలు లేని ఈ బాలుడు నీ పేరుతో వర్థిల్లగలడు. నా యొక్క చెమట నీపై పడగా నీ నుండి పుట్టిన ఈ బాలుడు 'కుజుడు' అనే పేరుతో వర్ధిల్లి, భూమిని దానం చేసే గుణవంతుడు కాగలడు. నాకు కూడా ఇతడు సుఖదాత కాగలడు." శివాజ్ఞచే భూదేవి కుమారుని తీసికొని తన స్వస్థానానికి వెళ్ళింది. కుజుడు కాశీ నగరంలో ఉండి చిరకాలం విశ్వేశ్వరుని సేవించి ఆయన అనుగ్రహంచే గ్రహత్వాన్ని పొంది శుక్ర లోకంకంటె శ్రేష్ఠమైన దివ్యలోకాన్ని పొందేడు. 

## హిమవంతునితో శివుని సమాగమం
శక్తి స్వరూపిణి ఐన సతి హిమవంతుని ఇంట్లో పార్వతిగా జన్మించి తల్లిదండ్రులకు, చెలికత్తెలకు చేతో మోదాన్ని చేకూరుస్తూ, క్రమంగా పెరిగి పెద్దయై ఎనిమిది సంవత్సరాల గౌరి ఐంది. అదే సమయంలో శంకరుడు కఠిన తపస్సును చేయగోరి, శాంత స్వభావముగల నందీశ్వరాది గణ పరివృతుడై హిమవత్పర్వత శిఖరమందున్న గంగావతార క్షేత్రానికి చేరుకొన్నాడు. పరమ పావని ఐన గంగ పూర్వం బ్రహ్మపురం నుండి జారి ఇచట పడింది.
జితేంద్రియుడైన శివుడు ఆత్మస్వరూపాన్ని ఏకాగ్రతతో ధ్యానిస్తూ తపశ్చర్యకు ఉపక్రమించాడు. నిత్యము, జ్యోతిస్వరూపము, నిర్దోషము, చిదానంద ఘనము, అద్వయము, సర్వాశ్రయము అగు ఆత్మ మనస్సులో అఖండ ధీరూపంలో గోచరిస్తుంది. ఇదే ఆత్మ స్వరూపం. ఆ ఆత్మయే జగద్రూపంగా వ్యక్తమైంది. శివునితో మిగతాగణాల వారు కూడా ధ్యాన నిమగ్నులయ్యారు. ఓషధీప్రస్థ పురంలో ఉన్న హిమవంతుడు శివుని ఆగమన వార్తను తెలుసుకొన్న వాడై తన పరివారంతో వచ్చి ఆదరంతో చేతులొగ్గి నమస్కరించి ఇలా ప్రార్థించాడు.
శ్లో॥ 
దేవదేవ మహాదేవ కపర్దిన్ శంకర ప్రభో । త్వయైవ లోకనాథేన పాలితం భువన త్రయమ్ ॥ 
నమస్తే దేవదేవేశ యోగిరూపధరాయచ । నిర్గుణాయ నమస్తుభ్యం సగుణాయ విహారిణే ॥ 
కైలాస వాసినే శంభో సర్వ లోకాటనాయ చ | నమస్తే పరమేశాయ లీలాకారాయ శూలినే ॥ 
పరిపూర్ణ గుణాధాన వికారరహితాయ తే | నమో2 నీహాయ వీహాయ ధీరాయ పరమాత్మనే ॥
తా|| 
దేవదేవా! మహాదేవా! జటాజూట ధారీ! శంకరా! ప్రభో లోక నాథుడవైన నువ్వు ఈ ముల్లోకాలను పాలిస్తున్నావు. హే దేవదేవా! ఈశ్వరా! యోగి రూపుడవైన నీకు నమస్కారం. నిర్గుణుడవైనా సగుణుడవై విహరించు నీకు నమస్కారం. హే శంభో! కైలాస వాసి వయ్యు సర్వలోకాలలోను సంచరిస్తూ లీలచే ఆకారాన్ని స్వీకరించిన శూలధారివగు నీకు నమస్కారం. నువ్వు పరమేశ్వరుడవు. నువ్వు సకలగుణ నిధానమవు. వికారములు లేనట్టియు, కామనలు లేనట్టియు, విశిష్టమైన సంకల్పశక్తి కలిగి నట్టియు, జ్ఞాన ఘనుడైనట్టియు పరమాత్మవగు నీకు నమస్కారం.
శ్లో॥ 
అబహిర్భోగ కారాయ జనవత్సలతే నమః | త్రిగుణాధీశ మాయేశ బ్రహ్మణే పరమాత్మనే ॥ 
విష్ణు బ్రహ్మాది సేవ్యాయ విష్ణు బ్రహ్మ స్వరూపిణే | విష్ణు బ్రహ్మ కదాత్రే తే భక్తప్రియ నమోస్తుతే ॥ 
తపోరత తపస్థాన సుతపః ఫలదాయినే | తపః ప్రియాయ శాంతాయ నమస్తే బ్రహ్మరూపిణే ॥ 
వ్యవహార కరాయైవ లోకాచార కరాయతే | సగుణాయ పరేశాయ నమోస్తు పరమాత్మనే ॥ లీలాతవ మహేశానావేద్యా సాధు సుఖప్రదా । భక్తాధీన స్వరూపో సి భక్తవస్యో సి కర్మకృత్ ॥
తా॥ 
హే భక్తవత్సలా! నువ్వు అంతర్ముఖుడవు. బహిర్ముఖమైన ఇంద్రియ భోగముల యందు నీకు ఆసక్తిలేదు. త్రిగుణాధీశ! పరబ్రహ్మ, పరమాత్మ ఐన నీకు నమస్కారం. నువ్వు విష్ణు, బ్రహ్మ స్వరూపుడవు. విష్ణు బ్రహ్మాదులు నిన్ను సేవిస్తారు. వారికి ఆనందాన్నిచ్చేది నీవే. నీకు భక్తి ప్రియమైనది. నీకు నమస్కారం. నువ్వు తపోనిరతుడవు, తపోనిధివి, భక్తుల తపస్సుకు ఫలాన్ని ఇచ్చేది నువ్వే. నువ్వు శాంతుడవు. నువ్వు సగుణ రూపంలో ఉండి సర్వేశ్వరుడవై లోకాచారాలను ప్రవర్తిల్ల చేస్తూ, స్వయంగా ఆచరిస్తూ ఉంటావు. ఓ సాధు సుఖప్రదా! నీ లీలలను తెలియుట శక్యం కాదు. నువ్వు భక్తులకు వశంలో ఉండి వారికి అనుకూల మగు కర్మలను చేస్తూ ఉంటావు, వారికి ఆత్మ రూపుడవు.
హిమవంతుడిలా స్తుతించి, ఇంకా ఇలా ప్రార్ధించాడు “ఓ శంకరా! నువ్వు ఇక్కడకు రావటం నా మహా భాగ్యం. నీ రాకచే నన్ను సనాథుని చేశావు. నేను నీ దాసుడను. నీకేం కావాలో నన్నాజ్ఞాపించు."
అతని పల్కులకు ప్రీతుడైన వృషభ ధ్వజుడు సమయోచితంగా ఇలా ప్రశంసించాడు. "ఓ గిరి సార్వభౌమా! నువ్వు మహాత్ముడవు. అనేక మంది తపోధనులకు, మునులకు, సిద్ధులకు బ్రాహ్మణులకు ఆశ్రయమై ఉన్నావు. నువ్వు పరోపకారం చేసే ప్రభుడవు. గంగాజలంచే నిత్య శుద్ధుడవు. నేనీ క్షేత్రంలో తపస్సు చేసుకోటానికి వచ్చాను. నా ఏకాంతానికి భంగం కలుగకుండా తగిన ఏర్పాట్లు చెయ్యి.” 
దానికి సమాధానంగా మీ రాకచే నేను ఇంద్రాధికుడనయ్యానని భావిస్తున్నాను. మీ ఆజ్ఞను తప్పక నెరవేరుస్తానని పల్కి, హిమవంతుడు గృహోన్ముఖుడయ్యాడు. తగురీతి ఏర్పాట్లను చేశాడు.

## పార్వతితో కూడి హిమవంతుడు శివుని వద్ద కేగుట
ఈ విషయాలన్నింటిని ఇంట్లో చెప్పి ఒకానొక శుభ ముహూర్తాన తగిన పూజా ద్రవ్యాలను సమకూర్చుకొని, గౌరీ సహితుడై శివుని దర్శించి, పూజించి పర్వతరాజు ఇలా ప్రార్థించాడు. “ఓ చంద్రశేఖరా! మిమ్ములను సేవించటానికి మా అమ్మాయి ఉత్సాహ పడుతోంది. అనుమతించండి."
వెంటనే శివుడు ఇందుముఖి, కమలాయతాక్షి, నీలకుంతల, చారుకర్ణ, బింబాధరి, ప్రథమారూఢ యౌవన ఐన పార్వతిని చూచి మనసులో ఇలా అనుకొన్నాడు: “ఈ సుందరి ధ్యాన పంజర నిర్భద్ధయైన ముని మానసాలను సైతం కలత పెట్టగల సౌందర్యాన్ని కలిగి ఉంది. ఈమె కామరూపిణి. సమస్తమైన మంత్రతంత్రాలు ఈమె దేహాన్ని ఆశ్రయించుకొని ఉన్నాయి. అని తలపోసి తక్షణం ఆత్మధ్యాన పరాయణుడయ్యాడు.
శంకరుని మౌనానికి హిమవంతుడు సంశయాత్ముడై మరోసారి స్తుతించి అమ్మాయి సేవలకు అనుజ్ఞ ఇమ్మని కోరేడు. దానికి శంకరుడిలా అన్నాడు. “ఓ నగాధిరాజా! ఈపైన నా దర్శనానికి వచ్చేటప్పుడు నువ్వొక్కడివే రా. అమ్మాయిని వెంట పెట్టుకురాకు. దానికిగల కారణాన్ని చెపుతాను విను. వేద వేత్తలైన విద్వాంసులు స్త్రీ మాయా స్వరూపురాలని చెపుతారు. విశేషించి తపశ్శాలుర విషయంలో యువతి విఘ్నకారిణి అవుతుందనటంలో సందేహం లేదు. నేను తపశ్శాలిని, యోగిని, మాయ ఏనాడూ నా దరికి చేరదు. ఇక్కడ యుక్తులతో పనిలేదు. నాకు స్త్రీతో పనేముంది చెప్పు?
ఓ నగాధిపా! నేను లోక ధర్మాన్ని చెపుతున్నాను విను. స్త్రీ పరిచయం వల్ల విషయముల యందు ఆసక్తి జనించి వైరాగ్యం అదృశ్యమవుతుంది. అప్పుడు తపస్సు భ్రష్టమవుతుంది. ఇంద్రియభోగ లాలసతకు మూలమైన స్త్రీ జ్ఞాన, వైరాగ్యాలను నశింప చేస్తుంది. కావున తపశ్శాలి స్త్రీలతో స్నేహం చెయ్యరాదు. నువ్వు వేద విదుడవు. జ్ఞాన పరుడవు, బుధుడవు."
శంకరుని మాటలకు హిమవంతుడు నిస్పృహ చెంది మిన్నకున్నాడు.

## పార్వతీ పరమేశ్వర సంవాదము
సూతుడు మునులతో ఇలా అంటున్నాడు. “ఓ మునులారా సాంఖ్య-వేదాంత శాస్త్రాల మీద ఆధారపడి నడిచిన పార్వతీ పరమేశ్వర సంవాదాన్ని చెపుతున్నాను శ్రద్ధతో వినండి. అంత గిరిజాదేవి తండ్రి అనుమతిని పొంది పరమేశ్వరునితో ఇలా మృదువుగా పలికింది.
“ఓ యోగీ! తపశ్శాలివైన నీవు పర్వత రాజుతో పలికిన పలుకులు నీకు ఉచితమైనవేనా? నీవు జ్ఞాన విశారదుడవు! నీ మాటలకు సమాధానం నా నుండి విను. నీవు ప్రధానుడవైన పరమ పురుషుడవు. తపశ్శక్తితో కూడియున్నానని నీవు అంటున్నావు కదా? తపస్సు చెయ్యాలనే బుద్ధి నీలో ఉదయించింది గదా? కర్మలన్ని ఆ శక్తి (బుద్ధి) నుండే పుడుతున్నాయని తెలుసుకో! ఆ శక్తియే సృష్టినంతా రచించి, పాలించి నశింప చేస్తూ ఉంది. అసలు నీవెవరు? సూక్ష్మప్రకృతి అంటే ఏమిటి? హే భగవాన్! ఈ విషయాన్ని విమర్శించి తెలుసుకో. ప్రకృతి లేకుండ మహేశ్వరుడు సగుణ రూపధారి ఎట్లు కాగలడు? ప్రకృతితో కూడి ఉన్న కారణంగానే నీవు సర్వదా ప్రాణులచే పూజింపబడి, నమస్కరింపబడి, ధ్యానింపబడుచున్నావు. ఈ సత్యమును మనసులో ఎరిగి అప్పుడు గదా మాట్లాడాలి.”
పార్వతి పల్కులకు ప్రీతి చెందిన మహేశ్వరుడు చిన్నగా నవ్వి తన లీలను వాక్కులలో ఇలా చూపించాడు. "ఓ హిమగిరి నందినీ! నువ్వు చెప్పిన విషయం జీవులైన బ్రహ్మ విష్ణ్వాదిదేవతల మాట. శంభుడనైన నేను నా గొప్ప తపస్సుచే ప్రకృతిని నాశనము చేయుదునా అన్నట్లు చేయగలను. ప్రకృతి సహాయం లేకుండా ఆత్మ స్వరూపుడనై ఉంటాను! కనుక సత్పురుషులు ఏ కాలమందైనా ప్రకృతిని (స్త్రీని) స్వీకరించరాదు. వారు లోకాచారాలను పరిత్యజించి వికార రహితులై ఉండాలి. ముమ్మాటికి ఇది సత్యం."
శంభుని వచనాలకు కాళికాదేవి నవ్వుకొని ఇలా ప్రశ్నించింది. "హే శంకరా! నీవు ప్రకృతిని జయించినవాడనని, అతిక్రమించిన వాడనని కదా పలికావు! అది యథార్థమైతే ప్రకృతి స్వరూపురాలైన స్త్రీ నీ చెంత ఎందుకుండరాదు? ఉండకూడదు అని నువ్వంటె ప్రకృతికి అతీతుడనని ఎలా చెప్పగలవు? ఈ సర్వము సర్వకాలముల యందు ప్రకృతి చేతనే బంధింపబడి ఉందనే యథార్థాన్ని తెలుసుకో! ప్రకృతి లేనిదే నువ్వు మాట్లాడలేవు. ఏ పనిని చెయ్యలేవు. ఈ జగత్తులోని సర్వవచనములు, సర్వక్రియలు ప్రకృతి నుండి పుట్టాయి. నువ్వు ఏది విన్నా, ఏది తిన్నా, ఏది చూచినా, ఏది చేసినా, ఆ సర్వమూ ప్రకృతి నుండే ఉద్భవిస్తున్నది. కనుక తత్త్వ బుద్ధితో విచారించి మాట్లాడాలి. ప్రకృతిని గూర్చి మిథ్యావచనాలు వద్దు. 
హే ప్రభో! నువ్వు ప్రకృతికి అతీతుడవైతే తపస్సు ఎందుకు చేస్తున్నావు? నువ్వీ ఓషధీప్రస్థ నగరానికి ఎందుకు వచ్చావు? నీ ఆత్మ స్వరూపం నీకు తెలియలేదు. అది నీకు విదితమైతే తపస్సెందుకు? నీతో వాదులాట వలన నాకేమి ప్రయోజనం? వస్తువు ప్రత్యక్షంగా కనిపిస్తూంటే అనుమాన ప్రమాణానికి తావులేదు. ప్రాణులు తమ ఇంద్రియాలచే ఎంత వరకు తెలుసుకొనగలరో, స్వీకరించగలరో అదంతా ప్రకృతి నుండే పుట్టింది అని జ్ఞానులు బుద్ధిలో తెలుసుకొంటారు.
ఓ యోగిశ్రేష్ఠా! ఇన్ని మాటలెందుకు? సిద్ధాంతాన్ని చెపుతున్నాను విను. ఆ ప్రకృతి నేనే! నీవు పురుషుడవు. ఇది ముమ్మాటికి నిజం. నువ్వు నా అనుగ్రహం చేతనే రూపాన్నిపొంది సగుణుడవయ్యావు. నేను లేనిదే నీయందు సంకల్పశక్తి ఉండదు. నువ్వు ఏ పనినీ చెయ్యలేవు. జితేంద్రియుడవగు నువ్వు పరాప్రకృతికి అధీనుడవై వివిధ కర్మలను అనుష్ఠిస్తున్నావు. నువ్వు వికారరహితుడవు ఎట్లు కాగలవు? నాతో పొత్తులేకుండ నువ్వు ఏ పనీ చెయ్యలేవు. నీ వలన లోకానికి, దేవతలకు ఏమీ ప్రయోజనం లేదు! నువ్వు నిజంగా ప్రకృతికి అతీతుడవైతే, నా సమీపంలో నువ్వు భయపడవలసిన పనేముంది?"
సర్వజ్ఞుడైన శంకరుడు పార్వతి పల్కులలోని ఆంతర్యాన్ని గుర్తించి ఇలా అన్నాడు. "ఓ హిమగిరి తనయా! నువ్వు సాంఖ్య సిద్ధాంతాన్ని అనుసరించి మాట్లాడావు. నేను వేదాంత సిద్ధాంతాన్ని అనుసరించి ఆ పైమాటను మాట్లాడుతున్నాను విను. నేను మాయా సంసర్గం లేనివాణ్ణి! పరమేశ్వరుడను. ఉపనిషత్తులచే తెలియదగిన పరబ్రహ్మను. ఆ విషయాన్ని త్వరలో తెలుసుకోగలవు. నేను ప్రతి దినము నీ సేవకు అంగీకరించాను.”
భక్తరంజనుడైన శంకరుడు ఉమతో ఇలా పలికి హిమవంతుని చూచి "ఓ పర్వతరాజా! నేను ఆత్మ స్వరూపాన్ని దర్శిస్తూ ఈ అతిరమ్యమైన ప్రదేశంలో తపస్సు చేసికొంటాను. అనుజ్ఞ ఇయ్యి." అని కోరగా హిమవంతుడు "స్వామీ ఈ జగత్తు మీ ఇల్లుగదా! ప్రత్యేకించి అనుజ్ఞ కోరవలెనా? నా భాగ్యం. మీ తపస్సు నిర్విఘ్నంగా నెరవేరు గాక!" అని పలికి శంకరానుమతితో ఉమతో కూడి గృహానికి చేరుకొన్నాడు. ఆ తరువాత కుమార్తె ఐన కాళితో కలిసి శంకర దర్శనానికి వచ్చేవాడు. భక్తితత్పరురాలైన కాళి ప్రతి నిత్యము తండ్రి రాకపోయినా ఇద్దరు చెలులతో కూడి శంకర సేవార్థంవచ్చి సేవలు చేసి వెళ్ళేది. సందీశ్వరాది గణాలు వారిని వారించే వారుకాదు.
ఉమాదేవి ప్రతిరోజు తగిన పూజా ద్రవ్యాలతో వచ్చి షోడశోపచారాలతో శంకరుని పూజిస్తూ ఉండేది. తుడవటం, అలకటం, చందనాగరు కస్తూరీ పరిమళ ద్రవ్యాలతో కలయంపి చల్లటం చేస్తూండేది. శివుని మనస్సును ఆకర్షించే విధంగా రంగ వల్లికలు తీర్చి దిద్దేది. చిత్రవర్ణ పుష్పాలతో పూలదండలు కట్టి ఆశ్రమ ప్రాంతాన్ని అలంకరించేది. పూజా ద్రవ్యాలకు ఏలోటు రాకుండా సమకూర్చేది. కలకంఠంతో కమ్మగా రక్తిగా పాడేది.
శంకరుడు ధ్యాన నిమగ్నుడైయున్న తరి, తదేక దీక్షతో ఆయనను, ఆయన అలంకారాలను చూస్తూండేది. నిస్సంగుడు, తపోధనులకు తక్క అన్యులకు లభించనివాడు ఐన శంభుడు; గత జన్మలోని సతీదేవియే ఈ ఉమ అని మనసులో ఎరిగిన వాడైనా వెంటనే భార్యగా స్వీకరించటానికి ఇష్టపడలేదు. ఈ కాళి ఎప్పుడైతే తీవ్రమైన తపస్సులో కృతకృత్యురాలవుతుందో అప్పుడు ఈమెలోని అహంకార బీజం నశిస్తుందని తలచి, ఆమెను తపస్సు వైపుకు నడిపించాలనుకొన్నాడు. తపశ్చర్యానంతరం మాత్రమే ఆమెను వివాహమాడ నిశ్చయించుకొన్నాడు. మునులారా! లోక కంటకుడైన తారకాసురునిచే పీడితులైన దేవతలు, వివాహానికి రుద్రుణ్ణి ప్రేరేపించమని మన్మధుణ్ణి పంపారు. ఆ గాథను చెపుతాను.

## వజ్రాంగుని వృత్తాంతం
మునులారా! బ్రహ్మమానస పుత్రుడు మరీచి, అతని కుమారుడు కశ్యపుడు. దక్షపుత్రికలైన పదముగ్గురిని అతను వివాహం చేసికొన్నాడు. వారిలో దితి పెద్ద భార్య. ఆమెకు హిరణ్యకశిపుడు, హిరణ్యాక్షుడు అని ఇద్దరు కొడుకులు పుట్టారు. వారిద్దరిని విష్ణువు సంహరించాడు. దాంతో దితి దుః ఖితురాలై కశ్యపుని శరణు పొందింది. ఆయన అనుగ్రహంతో గర్భాన్ని ధరించింది. రాబోయే ముప్పును గ్రహించిన ఇంద్రుడు ఒకానొక అనాచార దోషాన్ని కనిపెట్టి దితి గర్భంలో ప్రవేశించి తన వజ్రంతో పిండాన్ని ఛేదించాడు. ఆమె వ్రత మహిమచే ఆ పిండం నశించలేదు. సరిగదా నలభైతొమ్మిది ముక్కలై అంతమంది కుమారులు జన్మించారు. వారందరు మరుత్తులను దేవతలై ఇంద్రునకు స్నేహితులయ్యారు.
దితి తన దోషాన్ని గుర్తెరిగి చింతించి భర్తను సేవించి గర్భాన్ని పొంది వజ్రాంగుడనే కుమారుని కన్నది. వాడు పేరుకు తగ్గ బలంకల వాడు. అతను ఇంద్రుని, కొందరు దేవతలను చెరపట్టి దండించి తల్లికి సంతోషాన్ని కలిగించాడు. అతని వల్ల దేవతలు తగిన కర్మఫలాన్ని అనుభవించారు. బృందారకులచే ప్రార్థింపబడిన పితామహుడు చక్కని సామగానంతో వజ్రాంగుని సంతోషపెట్టి దేవతలందరిని విడిపించాడు. 
శివభక్తుడు, శుద్ధాత్ముడు ఐన వజ్రాంగుడు బ్రహ్మను చేరి ఇలా అన్నాడు. “ఓ బ్రహ్మా! నాకెవరిపైన రాగద్వేషాదులు లేవు. నా తల్లి ఆజ్ఞ మేరకు నే దేవతలను చెరపట్టాను. నాకు రాజ్యకాంక్షలేదు. నాకు చరమమైన, నిత్య సుఖదాయకమైన ఆత్మసారాన్ని బోధించండి.”
అతని మాటలకు ప్రీతుడై “ఒక్కమాటలో చెపుతున్నాను విను. జ్ఞాన వైరాగ్యాది సాత్త్విక భావనలే తత్త్వసారం" అని బోధించి వరాంగి అను శ్రేష్ఠ కన్యను సృష్టించి అతనికిచ్చి వివాహం జరిపించి, తన ధామను చేరుకొన్నాడు బ్రహ్మ. జరిగిన దానికి కశ్యపుడు కూడ ఆనందించాడు. దితి పుత్రుడైన వజ్రాంగుడు పరమ సాత్త్వికభావ సంపన్నుడై వరాంగితో కాపురం చేసికొంటున్నాడు. కాని వరాంగి మాత్రం హృదయంలో సాత్త్విక భావాలు లేనిదై, కోరికలతో భర్తను సేవించేది. వజ్రాంగుడు సుప్రీతుడై ఆమె మనోభీష్టాన్ని తెలుపవలసిందని కోరగా ముల్లోకాలను పరిపాలించగలవాడు, ఇంద్రుని సైతం దుఃఖ పెట్టగలవాడు, పరాక్రమశాలి ఐన పుత్రుడు కావాలని కోరింది.
ఆమె కోరికను విని ఆశ్చర్యాన్ని, దుఃఖాన్ని పొందిన వజ్రాంగుడు తీవ్ర మనస్తాపానికి గురియై ధర్మ సంకటంలో పడి తనకిష్టం లేకపోయినా ప్రియురాలి కోర్కెను తీర్చాలని నిశ్చయించుకొన్నాడు. మునులారా! శివ సంకల్పము, దేవతల కర్మఫలము వరాంగి నోట అలా పలికించి ఉండాలికాని కాకపోతే దితిపుత్రుడైన వజ్రాంగుడు పరమ సాత్త్విక భావ సంపన్నుడగుట యేమి? బ్రహ్మకూతురైన వరాంగి కామనావిలసిత అగుట ఏమి!
త్రిలోకాధి పత్యంవహించగల కుమారుడు బ్రహ్మ వాక్కుచే తక్క కలుగడని నిశ్చయించుకొని తపస్సు చేసి బ్రహ్మచే వరాన్ని పొంది, గృహోన్ముఖుడయ్యాడు వజ్రాంగుడు.

## తారకాసుర వృత్తాంతం
మునులారా! కొంత కాలానికి వజ్రాంగుని భార్య వరాంగి గర్భవతియై నెలలు నిండగానే మహా కాయుడు, మహావీరుడు ఐన కుమారుని కన్నది. దేవతలందరికి దుఃఖాన్ని కలిగింపబోయే ఆ బాలుడు పుట్టగానే, పీడను కలిగించే మహోత్పాతాలు పుట్టి ద్యులోకమునందు, భూలోకమునందు, అంతరిక్షమందు సర్వ ప్రాణులకు భీతిని కలిగించాయి. వాటిని చెపుతున్నాను వినండి.
పుట్టగానే ఆ బాలుడు చేసిన రోదనానికి ఇంద్రుని సింహాసనం తూలింది. ఉల్కలు వర్షించాయి. పిడుగు చప్పుళ్ళకు చెవులు చిల్లులు పడ్డాయి. క్రూర జంతువులు అధికంగా పుట్టాయి. కుల పర్వత కానన సహితంగా భూమి కంపించింది. దిక్కులు మండినై, సముద్రాలలో క్షోభ పుట్టింది. భీకర వాయువులే సైన్యంగా, ధూళియే ధ్వజంగాగల మారుతుడు
పెద్ద హోరుతో వీచి మహా వృక్షాలను నేలకూల్చాడు. సూర్యచంద్రుల చుట్టూ పరివేష మండలాలు ఏర్పడ్డాయి.
కొండ గుహల్లోంచి రథ శబ్దాలను పోలిన భయసూచకాలైన భూకంపాలు పుట్టాయి. నక్కలు నోట్లోంచి నిప్పులు కక్కుతూ కఠోరంగా అరుస్తూ యథేచ్ఛగా తిరిగాయి. వాటికి గుడ్లగూబల ధ్వనులు తోడయ్యాయి. కుక్కలు నేలను తవ్వుతూ శిరస్సును పైకెత్తి రోదించాయి. గాడిదలు గుంపులు గుంపులుగా తిరుగుతూ గిట్టలతో నేలను తన్నుతూ ఓండ్ర పెట్టాయి.
భీకర శబ్దాలకు భయపడిన పక్షులు గూళ్ళను వదిలిపెట్టి పారిపోయాయి. అలా ఎగురుతూ చచ్చినేలకు రాలాయి. పశువులు ఎవరో కొడుతున్నారా అన్నట్లు స్థిరంగా ఉండలేక అటు ఇటు తిరుగుతూ మలమూత్రాలను విసర్జించినాయి. గోవులు బాష్పనేత్రాలతో రక్తాన్ని స్రవించాయి. పాలిచ్చినా ఆ పాలు దుర్గంధ భరితంగా ఉన్నాయి. మేఘాలు చీమును వర్షించాయి. దేవతా ప్రతిమలు తుళ్ళిపడి కన్నీరు కార్చాయి. ఆకాశంలో గ్రహయుద్ధం జరిగింది. ఇంకా అనేక ఉత్పాతాలు సంభవించాయి.
వాటిని చూచి ముల్లోకాల జనులు భయభ్రాంతులయ్యారు. ఆ బాలునికి కశ్యప ప్రజాపతి తారకుడని నామకరణం చేశాడు. తారకుడు శీఘ్రంగా పెరిగి పెద్దవాడై బ్రహ్మను గూర్చి తపస్సు చేసి వరాలను పొందాలనే సంకల్పంతో తల్లిని అనుజ్ఞ ఇమ్మని కోరాడు. తల్లి అనుమతించింది.
తారకుడు మధువనాన్ని చేరి బ్రహ్మను గూర్చి తపస్సు మొదలు పెట్టాడు. చేతులు పైకెత్తి ఒంటి కాలిపై కొంతకాలం, కేవలం బొటన వ్రేలిపై నిలిచి కొంతకాలం, నీటిని త్రాగుతూ కొంత కాలం, గాలిని భక్షించి కొంత కాలం, నీటిలో నిలబడి, నేలపై నిలబడి, అగ్నుల మధ్య, అరచేతిపై నేలపై నిలబడి, చెట్టుకొమ్మకు చేతులతోను కాళ్ళతోను వ్రేలాడుతూ కొంతకాలం ఇలా కొంతకొంత కాలం చొప్పున కొన్నివందల సంవత్సరాలు మహాఘోరంగా వినేవారికి విస్మయం కలిగే విధంగా తపస్సుచేశాడు. అతని శిరస్సు నుండి గొప్ప తేజస్సు పుట్టి మహోపద్రవాన్ని కలిగించింది.
అంత ఈ విపత్తు నుండి లోకాలను రక్షించమని గీర్వాణులు సృష్టికర్త ఐన బ్రహ్మను కోరగా; లోకోపద్రవానికి హేతువు నూహించి తారకుని ఎదుట ప్రత్యక్షమయ్యాడు. పితామహుడు. ప్రత్యక్షమై తారకునితో "వత్సా! నీ ఉగ్రతపస్సుకు లోకాలన్ని వ్యాకులపడ్డాయి. నీ మనోరథం నెరవేరే వరాన్ని కోరుకో. తప్పక ఇస్తాను." అన్నాడు. 
అంత తారకుడు ఇలా రెండు వరాలను కోరాడు "పితామహా! నీ సృష్టిలో మత్తుల్యుడైన బలవంతుడు మరొక పురుషుడు ఉండరాదు. శివ వీర్యంచే జన్మించిన కుమారుడు సేనాపతియై ఏనాడు నాపై ఆయుధాన్ని ప్రయోగిస్తాడో అప్పుడు మాత్రమే నాకు మరణాన్ని అనుగ్రహించు." ఈ రెండు దుర్ఘటమైన వరాలను తారకునికిచ్చి తన లోకానికి చేరుకున్నాడు బ్రహ్మ.
అంత ఆ రాక్షసుడు శోణితమనే తన నగరానికి చేరుకొన్నాడు. అసురగురువైన శుక్రాచార్యుడు బ్రహ్మగారి ఆజ్ఞచే అఖిల అసుర, దైత్య, దనుజ, పూర్వదేవ, దానవ గణాల మధ్య తారకుణ్ణి ముల్లోకాలకు సార్వభౌముణ్ణి చేసి అభిషేకించాడు.
వాడు యథావిధిగా రాజనీతిని ప్రవర్తిల్లజేస్తూ ప్రజలను చక్కగా పాలించాడు. భూమిని దున్నకుండ పంటలు పండాయి. ఎవరికీ దుఃఖం కలగకుండా సూర్యుడు ప్రకాశించాడు. అంతటా వెన్నెల విరిసింది. వాయువు అందరికి అనుకూలంగా వీచింది. ఎక్కడా అగ్ని ప్రమాదాలు లేవు. సముద్రుడు చెలియలి కట్ట దాట లేదు. పంచభూతాలు హద్దుల్లో సంచరించాయి. ప్రకృతి భీభత్సాలు లేవు.
కాని వాడు తల్లి ఆజ్ఞాను నెరవేర్చి, ఆమెను సంతోషపెట్టగోరి దేవతలను మాత్రం అధికంగా బాధించాడు. దేవతల వద్ద నున్న శ్రేష్ఠ వస్తువులను లాక్కున్నాడు. ఇంద్రుడు భయంతో స్వయంగా ఐరావతాన్ని సమర్పించాడు. కుబేరుడు నవ నిధులను ధారపోశాడు. వరుణుడు శ్వేతాశ్వాలను, సూర్యుడు ఉచ్చైశ్రవాన్ని కానుకలుగా తెచ్చి ఇచ్చారు. ఋషులు కామధేనువును బహుమానంగా ఇచ్చారు. అతను ముల్లోకాలను వశం చేసికొని ఇంద్ర పదవిని అధిష్ఠించి, దేవతల నందరిని తరిమి ఆ పదవులలో దైత్యులను నియమించాడు. తన సేవకులుగా దేవ జాతులను వియోగించాడు. అపుడు ఇంద్రునితోకూడి సర్వదేవతలు దిక్కు తోచని వారై అతి విహ్వలులై బ్రహ్మగారిని శరణు పొందారు.”

## బ్రహ్మ ఉపదేశం
దేవతలందరు బ్రహ్మతో ఇలా మొరపెట్టుకొన్నారు. “ఓ లోకనాథా! తారకుడు నీ వర గర్వితుడై మమ్ములను పదవీ భ్రష్టులను చేశాడు. అహర్నిశలు ఈ దుఃఖం మమ్ము పీడిస్తోంది. మేం ఎక్కడకు వెళ్ళినా వాడక్కడే ప్రత్యక్షమవుతున్నాడు. నిద్రనేది లేదు. చివరకు చిన్న కునుకు పడితే కలలోకూడా వాడే కనిపిస్తున్నాడు. దిక్పాలకులైన మేమంతా వాడి ముందు బానిసలమై చేతులు కట్టుకొని నిల్చుంటున్నాం. ఒక్క క్షణం కూడా స్వాతంత్ర్యం లేకుండా ఉంది. చివరకు ఎంత పాపం చేసి ఈ దేవతాజన్మను పొందేమో అని అనుకొనే స్థితికి వచ్చాం.
యజ్ఞాలు లేవు, హవిస్సులు లేవు, తపస్సు లేదు. వాడి సేనాపతి క్రౌంచాసురుడనే మహాపాపి ఒకడున్నాడు. వాడు రోజూ పాతాళానికి వెళ్ళి అక్కడి వారిని బాధిస్తున్నాడు. మేము అతనిపై ప్రయోగించిన అస్త్రాలన్నీ సన్నిపాత రోగికి ఇచ్చిన ఔషధం వలె నిర్వీర్యమై పోయాయి. చివరగా ఒక్క మాట! విష్ణువు సుదర్శన చక్రం మీద మాకు గొప్ప ఆశ ఉండేది. అది వాడి మెడలో పూలమాలయై కూర్చుంది. మాకేదైనా ఒక సురక్షిత స్థానాన్ని చూపించు. మేమక్కడికి వెళ్ళి స్వస్థులమై బ్రతుకుతాం.”
దేవతా ప్రార్థితుడైన బ్రహ్మ సమాధానంగా ఇలా అన్నాడు. “ఓ బృందారకులారా! వాణ్ణి సంహరించటం నా కర్తవ్యం కాదు. వాడు నా ఆజ్ఞ చేతనే పెరిగి పెద్ద వాడయ్యాడు. విషవృక్షమైనా పెంచిన వ్యక్తి తన చేతులచే దానిని నరకలేడుగదా! మీ వాంఛితాన్ని నెరవేర్చగలవాడు శంకరుడొక్కడే. శివ వీర్యం వలన జన్మించిన కుమారుడు తారకుని వధింపగలడు. సతీ వియోగానంతరం శివుడు జ్ఞాననిష్ఠలో ఉండి హిమవత్పర్వత ప్రాంతంలో తపస్సు చేసికొంటున్నాడు. పార్వతి చెలులతో కలసి ఆయనకు సేవలు చేస్తోంది. చంద్రశేఖరుడామెను వివాహం చేసికొనేటట్లు మీరు దృఢ ప్రయత్నం చెయ్యండి. వారిద్దరికి పుట్టిన కుమారస్వామి, తారకుని తప్పక వధించగలడు. నేనీ లోపులో తారకుని కలిసి వాని మొండి పట్టుదలను నివారిస్తాను.” విధాత చెప్పిన ఉపాయానికి ప్రహృష్ట మానసులై దేవతలు తిరిగి వెళ్ళారు.
బ్రహ్మగారు తారకుని వద్దకేగి ఇలా హితవును బోధించారు. “ఓ వత్సా! ఈ స్వర్గం తేజస్సారం. నేను నీకిచ్చిన వరంకంటె అధికంగా కోరుకొంటున్నావు. నేను నీకు స్వర్గాధిపత్యాన్ని వరంగా ఈయలేదు. కనుక స్వర్గ పరిత్యాగం చేసి భూమండలాధి పత్యాన్ని వహించు. ఈ స్వర్గ సౌఖ్యాలన్నీ అక్కడా ఉన్నాయి."
బ్రహ్మగారి హిత వచనాలను అంగీకరించి తారకుడు స్వర్గపరిత్యాగం చేసి భూలోకానికి శోణితపురికి వచ్చి పరిపాలన చేసికొంటున్నాడు. ఇంద్రాది దేవతలంతా తదుపరి కర్తవ్యనిష్ఠులై శివునికి శివాదేవి యందు అనురాగ వృద్ధి కలిగే నిమిత్తమై మన్మథ సహాయాన్ని కోరి వర్తమానం పంపేరు.

## ఇంద్రుడు మన్మథ సహాయం కోరుట
తక్షణం మన్మథుడు రతీ సహాయుడై అమరేంద్రుని సన్నిధికి వచ్చి ప్రణమిల్లి గర్వంతో ఇలా అన్నాడు: “ఓ దేవరాజా! నాకు వర్తమానాన్ని పంపిన వైనం ఏమిటి? తక్షణం చెప్పు. త్రిమూర్తులను సైతం కామ పీడితులను చెయ్యగలను. ఇతరుల లెక్కేమిటి? నేను పంచ బాణుడను, కుసుమాస్త్రుడను. అరవిందము, అశోకము, చూతము, నవమల్లిక, నీలోత్పలము, మృదువైన ఈ పుష్పాలు నా ఆయుధాలు. తుమ్మెద బారు నా నారి. ఇక్షుఖండం నా ధనుస్సు. వసంతుడు నాకు సచివుడు. సుధానిధి ఐన చంద్రుడు నాకు మంచి మిత్రుడు. శృంగారం సర్వసైన్యాధిపతి. హావ భావాలు నా సైనికులు. సర్వము సౌకుమార్యం! నేను కూడా సుకుమారుడనే! ఏ కార్యం దేనిచే పూర్తవుతుందో బుద్ధిమంతుడు ఆ కార్యాన్ని దానితో పూర్తిచేయాలి. నాకు ఉచితమైన కార్యాన్ని చెప్పి అందులో నన్ను నియోగించు."
కందర్పుని ఉత్సాహాన్ని వేయి కన్నులతో పరికించిన బృందారక సార్వభౌముడు అంతరంగంలో ఆనందించి తనదైన్యాన్ని తోపనీయకుండ ప్రీతి పూర్వకంగా ఇలా మాట్లాడేడు.
"ఓ కుసుమాయుధా! అలా వర్తమానం పంపగానే ఇలా వచ్చిచేరిన నీ ఉద్యమ శీలత మెచ్చదగినది. నిన్ను పిలిపించిన నా కార్యం నీ కార్యమే గాని మరొకటి కాదు. నాకు మిత్రులు చాలా మంది ఉన్నారు. కాని నీతో సమానమైన సన్మిత్రుడు లేడు. అమిత ప్రతాపా! జయార్థం నావి అనుకొనేవి రెండున్నాయి... నా వద్ద. అందులో ఉత్తమమైనది ఈ వజ్రాయుధం. రెండవది అంతకంటే ఉత్తమమైన వాడవు నీవు. వజ్రం నిష్ఫలం కావచ్చు కాని నీవు నిర్వీర్యుడవు కావు.
ఓ మీనకేతనా! ఎవడు హితాన్ని చేస్తాడో వానికంటె అధిక ప్రీతిపాత్రుడు ఎవడుంటాడు? కాల ప్రభావం చేత నాకు అసాధ్యమైన దుఃఖం సంప్రాప్తమైంది. నువ్వు తక్క వేరెవరూ దాన్ని పోగొట్టలేరు. దుర్భిక్షా కాలమందు దాతృత్వము, యుద్ధమునందు శౌర్యము, ఆపత్కాలమందు మైత్రి, భర్త అశక్తుడైతే కులస్త్రీ యొక్క పాతివ్రత్యము నిగ్గు తేలుతాయి. వాటికవి పరీక్షా కాలాలు. దేవతలందరికి వచ్చిన ఆపదనుండి గట్టెక్కించు."
బిడౌజుని బేలతనానికి నివ్వెరపోయిన మకరధ్వజుడు శివమాయామోహితుడై స్మితపూర్వక ప్రేమ గంభీర వచనాలనిలా పలికేడు. "ఓ జంభారీ! ఏమిటీ పేద మాటలు! నేను నీకు సమాధానం చెప్పను. నా కార్యం పరిసమాప్తిలోనే నా శక్తిని గుర్తించెదవు గాక! అధిక ప్రసంగి కార్యాన్నేమి చెయ్యగలడు? ఎవరి తపస్సునైనా బ్రష్టు పట్టించ మంటావా? కుబేర సఖుడు, ఆదిభిక్షువు ఐన రుద్రుణ్ణి ప్రేమ భిక్షను యాచించే దీనుణ్ణి చెయ్యమంటావా? చెప్పు."
దర్పంతో పలికిన కందర్పుని ప్రసంగాన్ని అక్కడే దొరక పుచ్చుకొని అమరేంద్రుడు అమితానందంతో అతనితో “ఓ అద్వితీయ ప్రభావా! ఆ ద్వితీయ కార్యమే నీవల్ల నెరవేర వలసి ఉంది" అని పలికి, తారకాసుర వృత్తాంతాన్ని, శివుని తపస్సును పార్వతి సేవలను గురించి చెప్పి ఎలాగైనా శంకరునికి పార్వతీయందు ప్రేమ పుట్టునట్లు చేసి కార్యాన్ని సఫలం చేయవలసిందిగా వేడుకొన్నాడు. మారుడు సరేయని ససైన్యంగా శివ స్థానానికి తరలి వెళ్ళాడు.

## కాముని విజృంభణం
అక్కడ మన్మథ ప్రభావంచే ముందుగా వసంతం వనంలో ప్రవేశించింది. మ్రానులన్నీ చిగురు జొంపాలతో మనోహరంగా ఉన్నాయి. మావిచిగుళ్ళు మన్మథుని కత్తుల్లా తళుకు లీనుతున్నాయి. అశోకవనికా సుమాలు సుగంధాన్ని వెదజల్లుతున్నాయి. వసంతాగమనాన్ని ఎల్లెడలా చాటుతూ కోకిలలు కలకూజితాలను చేస్తున్నాయి. ప్రపుల్లకైరవిణీ సమూహంతో సరస్సులన్నీ శోభాయమానంగా నేత్రపర్వంగా ఉన్నాయి. తుమ్మెదలు కమ్మగా గానం చేస్తున్నాయి. వెండి జలతారు వంటి వెన్నెల దారాలతో చంద్రుడు ప్రేయసీ-ప్రియుల మధ్య దూత కార్యాన్ని నిర్వహిస్తున్నాడు. కామదేవుని రాజ మందిరంలోని కర్పూర దీపంలా కలకల వెలిగి పోతున్నాడు కళానిధి. సాంద్రచంద్రికా విభవవికీర్ణమాన తుషారభూధరం; జ్యోత్స్నాపూరాన్ని ద్విగుణీకృతం చేస్తున్నది. మందాకినీ జలాలలో వెన్నెల కరిగి, ప్రవాహ రూపంలో చంద్రికామృతాన్ని మోసుకొస్తూన్నదా అన్నట్టుంది గంగ.
ఆ తపోవనమంతా విరహోత్కంఠిత నాయికలా వేగిపోతూన్నది. సర్వ సృష్టి మన్మథ ప్రతాపానికి తల వంచింది. వసంతుని ప్రభావం వనౌకసులకు సైతం దుస్సహమైంది. ఈ అకాల వసంతాన్ని శివ ప్రభువు చూచి ఆశ్చర్యాన్ని పొంది తిరిగి సమాధి నిష్టుడయ్యాడు. కుసుమాస్త్రుడు అప్పటికి అరవిందము, అశోకము అనే రెండు పుష్ప బాణాలను శివునిపై ప్రయోగించాడు కాని అవి హర్షణము (ఇష్టం లేక సంతోషం) రోచనము (ప్రకాశము) అనే క్రియలను నెరవేర్చలేక నిష్ఫలమయ్యాయి.
ఇప్పుడు మోహాన్ని (మోహనము) పుట్టించే చూతాన్ని ధనుస్సుకు సంధించి రతీదేవికి ఎడమప్రక్కన నిలబడి శంకరునిపై ప్రయోగించాడు. ఆ శర ప్రయోగానికి సకల జనులు మోహ విభ్రాంతులయ్యారు. శృంగార రసం మన్మథునికి సహాయంగా తన హావ, భావ, లీలా, విలాసాదులతో శంకరుని సమీపించింది. మునులారా! మదనునికి అప్పటికి శరీరం ఉన్న కారణంగా ప్రకటంగానే సంచరిస్తున్నాడు. శంకరునిలో ఎట్టి వికారాన్ని కనుగొనలేక అతడు భయభ్రాంతుడయ్యాడు.
ఇంతలో గిరిజాదేవి సఖీ జనులతో కూడి పూజా ద్రవ్యాలతో శంకరుని సమీపించింది. సృష్టిలోని సౌందర్యమంతా మూర్తిమంతమైనట్లుంది ఆమె. నానావిధ పుష్ప సమలంకృత యైన ఆమె పూల తేరులా ఉంది. అప్పటి వరకు నిస్తరంగ సముద్రంలా, గర్జితం లేని నీల మేఘంలా ధ్యాననిశ్చలుడైన చంద్ర శేఖరుడు ధ్యానాన్ని వీడి; భానుని కిరణాల సోకుకు విచ్చుకొన్న కమలంలా కన్నులు తెరిచి చూచాడు. అవకాశం కోసం ఎదురు చూస్తున్న మదనుడు అదనెరిగి హర్షణ సామర్థ్యం కల అరవిందమనే పుష్ప బాణాన్ని ప్రయోగించాడు.
కన్నులు తెరిచిన గంగాధరుని యెదుట హిమగిరి కన్యకామణి! జగన్మాత! పార్వతి! సన్నని నడుము, రింగులు వారగా కట్టిన కెంపురంగు పట్టు చీర! పూలగుత్తులను, లేత చిగుళ్ళను ఆభరణాలుగా ధరించి నడచి వచ్చిన నును తీగలా ఉంది. మొల నూలుగా నడుముకు అలంకరించుకొన్న కేసర పుష్పదామం మాటి మాటికి జారిపోతుంటే హస్తపద్మాలతో సవరించుకొంటూన్నది. పద్మ భ్రాంతితో ఆమె ముఖం చుట్టూ తిరుగుతూన్న భ్రమరాన్ని లీలా కమలంతో అదలిస్తున్నది.
కన్నులు తెరిచిన శంకరుని చూచి పార్వతి ఎంతో భయ భక్తులతో గోరు సోకకుండ కోసిన కుసుమాలను దోసిట నింపి కౌను కంపింప, అర్ధచంద్రుని వంటి ఫాల భాగం చెమర్చ పరమేశ్వరుని పాద పద్మాలకు సమర్పించి పాదపూజ చేసింది. చెవికి అలంకారంగా అలంకరించుకొన్న సంపంగి మొగ్గ ఒకింత జారగా భావి భర్తయైన భుజగ భూషణునకు, అంధకారాతికి వందనం చేసింది. భాను దీప్తులకు వికసించి తేనెలూరుతున్న ఆకాశగంగా పద్మమాలను పాణి పల్లవాలు వణకగా శశిమౌళికి సమర్పించింది. ఆమె ఆదరంగా అందించిన పద్మమాలను అందుకొన్నాడు శ్రీకంఠుడు. అదే అదనుగా సమ్మోహనాస్త్రాన్ని వింట సంధించాడు పంచబాణుడు. పక్వబింబాధరి, చంద్రముఖి, ఆకర్ణాంత విశాలనేత్ర ఐన పార్వతీ ముఖావలోకనం చేశాడు చంద్రకళా ధరుడు. చంద్రోదయారంభ వేళ దుగ్ధ సాగరం పొంగినట్లు అనురాగం వెల్లివిరిసి ఆమె ముఖసౌందర్య దర్శనకాంక్షాతత్పరుడై చేతోవికారాన్ని పొందేడు లోకభర్త.

## కామ దహనం
మునులారా! అనంతరం ఇందుధరుడు ఇంద్రియ క్షోభను బలాత్కారంగా అణచుకొని చిత్త చాంచల్య హేతువును తెలియగోరి దిక్కులను పరికింపగా గర్విష్టి, మూఢ చేతసుడు, మండలీకృత కార్ముకుడు ఐన మన్మథుడు కనుపించాడు. ఆకుంచిత సవ్యపాదుడై (కుడికాలు ముందుకు వంచి) తన ఎడమప్రక్కనే నిలబడి శరప్రయోగానికి సిద్ధంగా ఉన్న కుసుమ శరుని చూచి సక్రోధుడై కనుబొమలు ముడిచాడు విరూపాక్షుడు. వెంటనే లలాటేక్షణుని సముజ్జ్వలజాలా జాలితంబైన ఫాలాగ్ని భువనాలన్నీ భయభ్రాంతాలై హాహాకారాలు సేయగా శర, శరాసన, తూణీరాలతో కూడ మన్మథుణ్ణి భస్మం చేసింది.
దేవతలందరు దుఃఖితులయ్యారు. పార్వతి వైవర్ణ్యాన్ని పొంది మనోవైకల్యంతో చెలులతో కలిసి గృహోన్ముఖురాలైంది. భర్త మరణానికి రతీదేవి నేలకూలి ఆక్రోశించి దేవతలను నిందించింది. ఆమె దుఃఖాన్ని చూచి వనమంతా శోకించింది. భవిష్య జ్ఞానం గల ఇంద్రుడు ఆమెను సమీపించి ఇలా అనునయించాడు.
“ఓ రతీదేవీ! నీకు శుభం కలుగుతుంది. నీ భర్త దేవకార్యానికై ప్రాణత్యాగం చేశాడు. శోకించకు. కొద్దిగా భస్మను శ్రద్ధగా భద్రం చెయ్యి. శంకరుడు నీ భర్తను పునర్జీవితుణ్ణి చెయ్యగలడు. జీవులకు సుఖదుఃఖాలను ఎవరూ ఇవ్వరు. కర్మ ఫలాన్ని అనుభవిస్తారు. అంతే! నువ్వు వ్యర్థంగా దేవతలను నిందిస్తున్నావు.”
రతీదేవినిలా అనునయించి అమరేంద్రుడు దేవతలతో కూడి రుద్రునిలా ప్రార్ధించాడు.
"భగవాన్ శంకరా! నువ్వు శరణాగత వత్సలుడవు. నిన్ను మేము శరణు పొందేం. కాముడు ఈ పనిని చెయ్యటంలో అతని స్వార్థం ఏముంది? తారకునిచే పీడితులైన దేవతలు ఈ కార్యాన్ని అతనిచే చేయించారు. మన్మథ సంహారంతో దేవతలందరిని సంహరించినట్లే అవుతుంది. కాముడు నశిస్తే ఈ పైన సృష్టి కార్యం ఎలా కొనసాగుతుంది? అవతల రతీదేవి ఏడుస్తోంది. ఆమెకు శుభ వచనాలను చెప్పు.”
శంకరుడంత సంతుష్టాంతరంగుడై క్రోధాన్ని ఉపసంహరించుకొని దేవతలనిలా సాంత్వన పరచాడు.
“ఓ అమరులారా! ఋషులారా! జరిగిందేదో జరిగింది. రాబోయే ద్వాపరంలో హరి కృష్ణుడై అవతరించి రుక్మిణీ దేవియందు ప్రద్యుమ్నుడనే కుమారుని కంటాడు. ఈ మన్మథుడే ఆ ప్రద్యుమ్నుడై అవతరించగలడు. ఆ బాలుని పుట్టగానే శంబరాసురుడు అపహరించి సముద్రంలో పారవేసి మరణించాడనే భ్రమతో తన నగరానికి వెడతాడు. ఓ రతీ! నువ్వు అంత వరకు ఆ నగరంలో ఉండు. ప్రద్యుమ్నుడు శంబరుని వధించి నిన్ను వివాహం చేసికొంటాడు. అంత వరకు కాముడు శరీరంలేని వాడై ఉంటాడు.
ఐతే కాముని ఇప్పుడే జీవింపచేస్తున్నాను. అతడు నా మారగణాలలో ఒక గణంగా ఉంటాడు. ఇలా పలికి శివుడు తన నిజస్థానానికి వెళ్ళిపోయాడు.

## ఫాలాగ్నియే సముద్రాగ్ని
శివుని ఫాలాగ్ని మన్మథుని దహించి మరొక ప్రయోజనం లేనిదై ముల్లోకాలను దహించటం మొదలు పెట్టింది. ప్రాణులన్ని పితామహుని శరణువేడగా ఆయన శంకరుని స్మరించి ఆ అగ్నిని స్తంభింప చేశాడు. దానిని సౌమ్యమగు జ్వాలలను వెదజల్లు ముఖంగల బడబ (గుర్రము)గా మార్చి వేసి సముద్రుని దగ్గరకు వెళ్ళాడు. సముద్రుడు పురుష రూపాన్ని ధరించి చేతులు జోడించి బ్రహ్మను స్తుతించి "నే నెరవేర్చగల కార్యమేమిటి?" అని కోరగా లోకహితాన్ని కోరి బ్రహ్మగారిలా అన్నాడు.
“ఓ సముద్రుడా! ఈ బడబాగ్నిని ప్రలయకాలం వరకు నువ్వు ధరించు. అప్పుడు నేను వచ్చి ఇక్కడ నివసిస్తాను. నువ్వు ఈ శంకర లలాటాగ్నిని ఆ సమయంలో విడిచిపెట్టు. ఇదెప్పుడూ నోట్లోంచి నిప్పులు కక్కుతూ ఉంటుంది. ఈ అగ్నికి నీ జలాలే భోజనం కాగలదు. ఇది నీ గర్భంలోకి వెళ్ళకుండ జాగ్రత్త వహించు. ఇది జలాలను మాత్రమే దహిస్తుంది."
అని చెప్పి బ్రహ్మగారు అంత బడబను సముద్రునకు అప్పచెప్పి తాను అంతర్ధానమయ్యాడు. లోకాలన్ని సంతోషించాయి.”

## పార్వతికి నారదోపదేశం
సూతుడు తదనంతర వృత్తాంతాన్ని మునులకిలా చెపుతున్నాడు. మహాధ్వనితో పుట్టిన శివుని ఫాలాగ్నికీలలకు పార్వతి భయపడి ఇంటికి వచ్చి తల్లిదండ్రుల ఒడిలో తలపెట్టుకొని దుఃఖించింది. తాను పునర్జన్మను పొందినట్లు భావించింది. శివుని మీది ప్రేమచే ఎక్కడా సుఖాన్ని పొందలేక పోయింది. తన దురదృష్టాన్ని తానే నిందించుకొంది. ఎవరెంత ఓదార్చినా ఆమెకు దుః ఖోప శమనం కలుగ లేదు సరిగదా విరహ వేదన అధికం కాజొచ్చింది.
ఒక రోజున త్రిలోక సంచారం చేస్తూ నారద మహర్షి వచ్చారు. వచ్చిన మహర్షికి స్వాగత సత్కారాలు జరిపి గతమంతా వివరించి కర్తవ్యమేమని కోరగా, శివారాధనయే కర్తవ్యమని ఆయన గిరిరాజుకు బోధించాడు. పార్వతిని ఏకాంత మందిరంలోనికి తీసుకొని వెళ్ళి ఇలా ఉపదేశించాడు. “ఓ గిరిరాజ నందినీ! నీ మనోగతం నాకు తెలుసు. నువ్వు శంకరునికి సేవలు చేశావే, కాని తపస్సు చెయ్యలేదు. తపస్సువల్ల కాని కార్యం సిద్ధించదు. నిన్ను తప్ప ఆ శశాంక శేఖరుడు, అన్యస్త్రీ పాణిగ్రహణం చెయ్యడు.” అని భావి శుభాన్ని చెప్పి శివ పంచాక్షరిని ఉపదేశించి, ఈ మంత్ర మహిమచే శివుడు శీఘ్రంగా ప్రసన్నుడవుతాడని చెప్పి తన ధామానికి వెళ్ళి పోయాడు.

## పార్వతీ తపస్సు
అంత ఆ కాళికా దేవి జయ, విజయ అనే ఇద్దరు చెలికత్తెలతో కలిసి తండ్రిని చేరి ఆయన అనుమతిని చెలులచే అడిగించింది. ఆయనిలా అన్నాడు. "అమ్మాయీ! ఇంతకంటె కులానికి సార్థక్యాన్ని చేకూర్చే మంచి కార్యమేముంటుంది చెప్పు! అమ్మతో కూడా చెప్పి అంగీకారం తీసుకో." వెంటనే గిరిజాదేవి తల్లిని సమీపించి సఖులచే ఆమె అనుమతిని కోరింది. పార్వతి మాటలకు మేనాదేవి దుః ఖితురాలై ఇలా పలికింది.
"హే శివే! పూర్వం సేవలు చేసి దుఃఖాన్ని పొందేవు. ఇప్పుడు మళ్ళీ తపస్సంటున్నావు. తపస్సుకు ఎక్కడికి వెడతావు? అదేదో ఇంట్లో ఉండి చెయ్యి. నువ్వు మొండిపట్టు పట్టకు. గతంలో ఏం సాధించావు? ఇకముందు ఏం సాధించ బోతున్నావు? దేవతలందరు మనింట్లోనే ఉన్నారు. సర్వ తీర్థాలు, క్షేత్రాలు ఇక్కడే ఉన్నాయి. అసలే నీ శరీరం సుకుమారమైనది. తపస్సులో ఉండే క్లేశాన్ని ఎలా ఓర్చుకోగలవు? తమ కోర్కెలను సాధించుకొనటం కోసం స్త్రీలు తపోవనానికి వెళ్ళారని గతంలో వినలేదు. కనుక ఇల్లు కదలకు."
తపస్సుకు వనానికి వెళ్ళవద్దని తల్లి నిషేధించిన కారణంగా (ఉమా అమ్మాయీ! వద్దు) పార్వతికి ఉమా అనేపేరు స్థిరపడింది. తల్లి వద్దన్నందుకు పార్వతి శోకతప్తురాలైంది. కుమార్తె దుఃఖాన్ని చూడలేక ఎట్టకేలకు విధిలేక అంగీకరించింది మేనక.
అలా పార్వతి తల్లిదండ్రుల అనుమతిని, ఆశీర్వాదాన్ని పొంది సఖీ జనంతో కలిసి గంగానది దివి నుండి భువికి దిగిన గంగావతరణమనే పవిత్ర స్థానానికి చేరుకొంది. అక్కడే శివుడు తపస్సు చేసి కాముణ్ణి దహించాడు. ఆమె తన కిష్టమైన చీనాంబరాలను విసర్జించి, నార చీరలను ధరించి మౌంజీ బంధంతో శోభిల్లింది. గంగావతరణ శిఖర ప్రాంతానికి వచ్చి గతమంతా గుర్తుకు రాగా 'హా! హరా!' అంటూ విరహంతో చింతాశోక తప్తురాలైంది. ఆపై ధైర్యాన్ని వహించి తపోదీక్షలో కూర్చుంది. గౌరి తపస్సు చేసిన కారణంగా ఆ శిఖరానికి గౌరీ శిఖరమనే పేరు వచ్చింది.
ఆమె తపస్సు యొక్క కాల గణనం కొరకు సుందరము, పవిత్రము ఐన ఫల వృక్షాలను నాటింది. ముందుగా భూమిశుద్ధి చేసి, వేదికను నిర్మించి మునులకైనా దుష్కరమైన తపస్సును చేయ ప్రారంభించింది. గ్రీష్మ కాలంలో అగ్ని జ్వాలల మధ్య, వానకాలంలో వర్షం కురుస్తూండగాను, శీతువు నందు నీళ్ళలోను నిలబడి తపస్సు చేసింది. ఈ విధంగా పంచాక్షరీ మంత్రజప పరాయణురాలై శివుని ధ్యానించింది. ఆమె ప్రతిదినము తను నాటిన శుభ వృక్షాలకు జలసేచనం చేసేది. వచ్చిన మునులకు ఆనందంతో స్వాగత సత్కారాలను ఇచ్చేది.
ఆ దేవి ముందు ఫలాలను, ఆ తరువాత పత్రాలను భుజించి తపస్సు చేసింది. కాలం గడవగా వాటిని కూడా విసర్జించింది. ఆకులను సైతం భుజించటం విడనాడింది కనుక దేవతలామెకు 'అపర్ణ' అని నామకరణం చేశారు. నిరాహారయై, ఏకపాద స్థితయై తపస్సు చేసింది. ఆమె శిరోజాలు జడలు కట్టాయి. ఏ స్థానంలో శివుడు పదివేల సంవత్సరాలు తపస్సు చేశాడో అదే స్థానంలో పార్వతి మూడువేల సంవత్సరాలు తపస్సు చేసింది. ఐనా శివానుగ్రహం లభించలేదు.
ఒక రోజున పార్వతి తన మనస్సులో ఇలా తలపోసింది. "శంకరా! నీకింత వరకు నాపై అనుగ్రహం గలుగలేదు. ఆత్మ రూపుడు, సర్వసాక్షి అగు నీకు నా అంతరంగం తెలియదా ఏమి? నేను సర్వకామనలను విడిచి వృషభద్వజుని యందు అనురక్తురాలనైనచో శంభుడు నన్ననుగ్రహించు గాక! పంచాక్షర మంత్రాన్ని విధివిధానంగా భక్తితో జపించిన దాననైనచో శంకరుడు ప్రసన్నుడగు గాక!
ఇలా తలపోసి నిర్వికారిణియై అత్యుగ్రమైన తపస్సు చేసింది. ఆ తపస్సుకు మునులు ఆశ్చర్యపోయారు. ఆమె సందర్శన మాత్రం చేతనే ధన్యులమైనామని ఆనందపడ్డారు. మహాత్ములను, ధర్మ వృద్ధులను దర్శించి నమస్కరించటం శ్రేయోదాయకమని కదా పెద్దల వాక్కు అని మునులు ఆమెను దర్శించి హర్షమానసులయ్యేవారు. ఆమె తపః ప్రభావం వలన క్రూర మృగాలు సైతం పరస్పర వైరాన్ని విడిచి స్నేహంగా సంచరించేవి. తృణం సమృద్ధిగా పెరిగింది. ఫలవృక్షాలు విస్తారంగా కాచాయి. పువ్వులు తారకలను మించి
విరిశాయి. ఆమె తపస్సిద్ధి వన దేవతారూపంగా సాక్షాత్కరిస్తున్నదా అన్నట్లు వనమంతా శోభించింది.

## దేవతలు శివ దర్శనం
గిరిజాదేవి ఒకరోజున హిమవంతుడు యోగక్షేమాలను విచారించటానికై అందరితో కలిసి వచ్చి ఆమెతో ఇలా అన్నాడు.
"అమ్మాయీ! మనం భాగ్యవంతులం. ఇలా తపస్సుచేసి క్లేశాన్ని పొందవలసిన అవసరం నీకేముంది? రుద్రుడు విరాగి. నువ్వు సుకుమారివి. ఆయనను నువ్వు పొందలేవు! గగనస్థుడైన చంద్రుణ్ణి పండులా అందుకోగలమా? శివుడూ అంతే! తపస్సును విరమించి గృహానికి వచ్చేయి." మేనక, సహ్య పర్వతుడు, మేరువు, మందరుడు, మైనాకుడు మరియు క్రౌంచుడు ఇత్యాది పర్వత సోదరులందరు అనేక యుక్తులు చెప్పి పార్వతిని తపోవిముఖురాలిని చేయ ప్రయత్నించారు.
అప్పుడు పార్వతి దృఢ చిత్తంతో “ఏ శంకరుడు నిర్వికారుడై ఏ స్థలంలో మదనుని దహించాడో, ఆ శంకరుని నా తపస్సుచే మెప్పించి. ఇదే స్థానానికి వచ్చేలా చేస్తాను.” అని ప్రతిజ్ఞాపూర్వకంగా పలికి వారందరిని ఇంటికి పంపించేసింది. వారందరు ఆమె ప్రతిజ్ఞను ప్రశంసించారు.
వారలా గృహోన్ముఖులు కాగానే పార్వతి అధికతరమైన తపస్సు చేసింది. ఆ తాపానికి దేవతలు సైతం నల్లబడ్డారు. వారంతా బృహస్పతిని ముందుంచుకొని బ్రహ్మను శరణుకోరారు. ఆయన శంకరుని స్మరించి, పార్వతి తపో వృత్తాంతాన్ని గీర్వాణులకు చెప్పి వారితో కలిసి నారాయణుని సన్నిధికి వచ్చి విషయాన్నంతా విన్నవించాడు. వారి విజ్ఞాపనను విన్న హరి "మనమంతా పరమేశ్వరుడైన రుద్రుని సన్నిధికేగి పార్వతీ పాణిగ్రహణం చెయ్యవలసిందిగా ఆయనను ప్రార్థిద్దాం. బయల్దేరండి." అని ఉపాయాన్ని చెప్పాడు.
రుద్రుని పేరు విన్నంత మాత్రాన భయకంపితులైన బృందారకులు సంశయింపగా హరి వారి భయ సంశయాలను పోగొట్టి శివ సందర్శనానికి వారందరిని ప్రేరేపించాడు. మధ్యలో మూర్తీభవించిన తపస్సిద్ధివలే ఉన్న పార్వతిని దర్శించి, ఆమెకు ప్రణమిల్లి కైలాసపతి దర్శనానికి వెళ్ళారు. దూరాన్నుండి నమస్కరించి ముందు నారదుని పంపి నారదానుమతితో శివుని సందర్శించి ఇలా స్తుతించారు. 

## దేవతలు శివుని ప్రార్థన
శ్లో॥
నమోరుద్రాయ దేవాయ మదనాంతకరాయ చ | స్తుత్యాయ భూరి భాసాయ త్రినేత్రాయ నమో నమః ॥ 
శిపివిష్టాయ భీమాయ భీమాక్షాయ నమోనమః । మహాదేవాయ ప్రభవే త్రివిష్టపతయే నమః ॥ 
త్వం నాథ స్సర్వ లోకానాం పితామాతా త్వమీశ్వరః | శంభురీశ శ్శంకరో సి దయాలుస్త్వం విశేషతః || 
త్వం ధాతా సర్వజగతాం త్రాతుమర్హసి నఃప్రభో ॥ త్వాం వినా కస్సమర్థోస్తి దుఃఖనాశే మహేశ్వర ॥
తా|| 
ప్రకాశ స్వరూపుడు, మన్మథుని దహించిన వాడు, స్తుతింప దగిన వాడు, గొప్పతేజశ్శాలి, ముక్కంటి అగు రుద్రునకు అనేక నమస్కారాలు. రశ్ములచే సర్వమును ప్రకాశింపచేయు ఆదిత్యుడవు నీవే. భయంకరా కారుడు, భయమును గొల్పు కన్నులు గలవాడు, ప్రభువు మహాదేవుడు అగు నీకు నమస్కారం. ఇంద్ర రూపుడవై స్వర్గాన్ని పాలిస్తున్నావు. లోకాలకు నాథుడు, తండ్రి, తల్లి మరియు పాలకుడు నీవే. నువ్వు మంగళ స్వరూపుడవు. ఈశ్వరుడవు. మంగళముల నిచ్చువాడవు. నీ యందు దయ విశేషంగా ఉంది. హే ప్రభో! లోకాలన్నింటిని పోషించు నువ్వు మమ్మురక్షింపతగుదువు. మహేశ్వరా! దుఃఖాన్ని పోగొట్టుటలో సమర్థుడు నీవు తక్క మరి ఎవరున్నారు?
ఈ విధంగా అందరు స్తుతించి ధ్యాననిష్ఠుడైన శంకరుని ముందు నిలబడ్డారు. నంది ముఖంగా విషయాన్ని తెలుసుకొన్న శంభుడు సమాధిని ఉపసంహరించి కన్నులను తెరచి చూచి లోకరీతిగా మీ రాకలో గల ఆంతర్యాన్ని తెలుపవలసిందని కోరాడు. అంత నారాయణుడు తారకుని దుశ్చర్యలను, పార్వతి ఉగ్ర తపస్సును గూర్చి చెప్పి పార్వతీ పాణిగ్రహణాన్ని చెయ్యవలసిందిగా కోరేడు. దానికి నవ్వి ఇందుధరుడిలా అన్నాడు.
“ఓ విష్ణు బ్రహ్మేంద్రాది సుర ప్రముఖులారా! సిద్ధ, సాధ్య, దేవ, మునిగణాల్లారా! నే చెప్పేది శ్రద్ధగా వినండి. ఈ మదనుడు పూర్వం అందరి ధ్యానాలను పాడుచేసే కామ వికారాన్ని కలిగించేవాడు. కామం నరకహేతువు. కామం వలన క్రోధం పుట్టి, క్రోధం నుండి వ్యామోహం అల్లుకొని దాని వల్ల తపస్సు భ్రష్టమవుతుంది. అట్టి ఈ కాముని దహించి లోకాలకు, మీకు మేలు చేశాను. మీరందరు నా వలెనె కామ రహితులై ధ్యాన
నిమగ్నులగుదురు గాక! నేను పార్వతీ పాణిగ్రహణం చేసిన మరుక్షణంలో కాముడు పునర్జీవితుడవుతాడు. మీరందరు మోక్షమార్గ దూరులవుతారు. మీరంతా కామ క్రోధాలను విడిచి బంధవిముక్తులు కండి." ఇలా బోధించి ఈశ్వరుడు తిరిగి ధ్యానమగ్నుడయ్యాడు.
అలా విరక్తి మాటలు పల్కిన శంకరుని చూచి కార్యసాధన యందు మిక్కిలి పట్టుదల గల హరి అక్కడి వారందరిని శివస్తోత్రాన్ని చెయ్యమని ఆజ్ఞాపించాడు. వారలా చేయగా, కొంత సేపటికి శంకరుడు కన్నులు తెరచి చూచి ఇలా అన్నాడు.
"మీకు సర్వోత్తమమైన విరక్తి మార్గాన్ని చెప్పినా దాని యందు రుచి పుట్టటం లేదు. వివాహం దృఢ బంధనం. అదిపెద్ద సంకెల. లోకంలో చెడ్డసంగములనేకం ఉన్నాయి. అన్నిటికంటె చెడ్డది స్త్రీ సంగం. స్త్రీకంటె మాదక వస్తువు మరొకటేదీ లేదు. ముల్లోకాల్లో స్త్రీపాశ బద్ధుడు ఎప్పటికీ విముక్తుడు కాలేడు. ఈ ఇంద్రియ సుఖాలు అనుభవించే కొలది వృద్ధి పొందుతూనే ఉంటాయి. అట్టి వానికి మోక్షప్రాప్తి కలలో కూడా అసంభవం. వివేకవంతుడైన మానవుడు విషయ సుఖాలను విషంవలె వెడిచి పెట్టాలి.
దేవతలారా! నాకొక వ్రతం ఉంది! నా భక్తుల కొరకు అదెట్టిదైనా ఆ పని చేస్తాను. పూర్వం నే చేసిన పనులెట్టివనగా భీమ మహారాజుచే బంధింప బడిన సుదక్షిణుడనే కామరూప దేశాధిపతి ప్రతిజ్ఞను సఫలం చేశాను. గౌతముని కష్టాలను తొలగించి సుఖాలనిచ్చి ఆయనకు కష్టాలను కలిగించిన దుష్టులకు శాపాలనిచ్చాను. దేవతల కొరకు విషం త్రాగాను. విశ్వానర మహర్షి దుఃఖాన్ని నివారించాను. మీ ఆంతర్యం నాకు తెలుసు. త్వరలోనే మీ అభీష్టం నెరవేరుతుంది. నిర్భయంగా ఉండండి." అని చెప్పి వారందరిని సముచితంగా సాగనంపి తిరిగి ధ్యానమగ్నుడయ్యాడు ఈశ్వరుడు.

## సప్తర్షులు పరీక్ష
భక్తవత్సలుడైన శంకరుడు దేవ కార్యాన్ని సిద్ధింపచేయాలని సంకల్పించి సప్తర్షులను స్మరించాడు. వారు వచ్చి ఉచిత రీతిని స్తుతించి కర్తవ్యాన్ని చెప్పవలసిందని కోరగా శివుడు వారికి పార్వతీ వృత్తాంతాన్ని సమగ్రంగా చెప్పి ఆమె మనస్సు యొక్క దృఢత్వాన్ని పరీక్షించి విన్నవించవలసిందిగా ఆజ్ఞాపించాడు.
మునులు శీఘ్రంగా గౌరీ శిఖరానికి చేరుకొని ఆమె తపో నిష్ఠకు విస్మితులై స్తుతించి ఏ పరమార్థాన్ని ఆశించి, ఇంతటి ఉగ్ర తపస్సుకు పూనుకొన్నావని ప్రశ్నించారు. దానికామె బ్రాహ్మణ వేషధారులైన సప్తర్షులకిలా సమాధానమిచ్చింది. "ఓ బ్రాహ్మణోత్తములారా! మీరు పరిహాసం చెయ్యకుండ వింటె చెపుతాను. నా మనస్సు నీటి పై మహా ప్రాసాదాన్ని నిర్మింపగోరుతున్నది. రెక్కలు లేని నా మనస్సనే పక్షి హఠాత్తుగా ఆకాశంలో విహరిస్తున్నది. నా మనస్సు నా వశంలో లేదు. అసంభవమైన కర్మలను అపేక్షిస్తున్నది. రుద్రుణ్ణి భర్తగా పొందాలనే కోరికతో దేవర్షి ఐన నారద వచనానుసారంగా ఈ తపస్సును చేస్తున్నాను."
ఆమె మాటలకు బ్రాహ్మణులు నవ్వి ఆమె ధృడ సంకల్పాన్ని పరీక్షింపగోరి ఇలా మాయ మాటలు పలికేరు. “ఓ హిమగిరి రాజనందినీ! నారదుడు దాంభికుడు. మాయ మాటలు చెప్పి మోసం చేస్తాడు. దక్షుని కుమారులకు మాయ మాటలతో వైరాగ్యాన్ని బోధించి కొడుకులను తండ్రికి అక్కరకు రాకుండ చేశాడు. వారంతా బిక్షుకులయ్యారు. చిత్రకేతుడనే గంధర్వునికి ఉపదేశం చేసి వాడిల్లు గుల్ల చేశాడు. ప్రహ్లాదునకు హరిభక్తిని ఉపదేశించి, తండ్రి కొడుకుల మధ్య చిచ్చు రేపాడు. నారదుడు ప్రకాశమానమైన దేహం కలవాడే కాని మనస్సు మాత్రం మలినం. వాడు ఎవరింట్లో అడుగుపెడితే ఆ ఇల్లు మట్టం. వాడి గురించి మాకు బాగా తెలుసు. వాడు నమ్మతగ్గ వాడు కాదు. నువ్వు బుద్ధిమంతురాలవు. నారదోపదేశంతో శివుని కొరకు కఠిన తపశ్చర్యకు ఉపక్రమించావు. శివుడు నిర్వికారుడు. మన్మథ శత్రువు, అమంగళ వేషదారి, దిగంబరుడు. అలాటి వాణ్ణి పెళ్ళి చేసుకొని నువ్వేం సుఖ పడతావు. సతీదేవి ఏం సుఖపడింది? బాగా ఆలోచించుకో!
నీకు తగిన వరుడు విష్ణువు ఒక్కడే! అందంలోనూ, అలంకారాలలోను, వైభవంలోను ఆయనకు ఆయనే సాటి! ఆయన నీకు సర్వసుఖాలను సమకూర్చగలడు. దగ్గరుండి ఆ వివాహాన్ని మేం జరిపిస్తాం. బాగా ఆలోచించుకొని చెప్పు.”
కపట బ్రాహ్మణుల మాటలకు పార్వతి నవ్వుకొని ఇలా అంది. "ఓ బ్రాహ్మణులారా! దేవర్షి ఐన నారదుని వచనమే నాకు హితకరం. గురువుల వచనమందు ఎవరికి సత్యబుద్ధి ఉంటుందో వారు ఇహపరాలలో సుఖిస్తారు. ఈ తపస్సు నాకు సుఖాన్నిస్తుందో, శూన్యాన్ని మిగులుస్తుందో నాకేదైనా సంతోషమే. శివుడు గుణహీనుడు నిజమే! విష్ణువు అలంకారప్రియుడు అదీ నిజమే! దానికి గల కారణం వినండి..
పరబ్రహ్మ యొక్క సగుణ రూపం శివుడు. ఆయన మాయాతీతుడు, అవధూత స్వరూపుడు. మాయావేషం లేని వారికి అలంకారాదుల యందు ప్రీతి ఉండదు. ఏ గుణములు ఉండవు. రాతి మీద పద్మం వికసించవచ్చు! నా వ్రతాన్ని మాత్రం వదలను."
అలా పలికి పార్వతి మౌనాన్ని వహించగా మహర్షులు ఆమెకు "జయము కలుగు. గాక" అని ఉత్తమ ఆశీర్వచనాన్ని పలికి శివలోకానికి వెళ్ళి ఆ వృత్తాంతాన్ని నివేదించి తదుపరి తమ లోకానికి చేరుకొన్నారు.

## శివుడు బ్రహ్మచారి వేషంలో వచ్చుట
మునుల వచనాలను విని శంకరుడు పార్వతిని తానే స్వయంగా పరీక్షింప గోరి కర్రను, గొడుగును పట్టుకొని వృద్ధ బ్రహ్మచారి వేషంలో మార్గస్థునివలె పార్వతి ముందు సాక్షాత్కరించాడు. పార్వతి ఆయనను పూజించి "ఓ వేద మూర్తీ! మీరెవరు? నా వల్ల నెరవేర వలసిన కార్యాలేమైనా ఉన్నాయా? దయతో చెప్పండి." అని కోరగా ఆయనిలా అన్నాడు.
"ఓ భద్రే! నేను అన్నిచోట్లా సంచరిస్తూ ఉండే వృద్ధ బ్రహ్మచారిని. తపస్సు నా ప్రధాన వృత్తి. నువ్వెవరో ముందు చెప్పు. నువ్వు వయసులో ఉన్న సుందరాంగివి. నీ సౌందర్యం ఈ వనానికి బంగారు నీరు పూసినట్లుగా ఉంది. భర్త తోడు లేకుండా ఈ తపశ్చర్యకు ఎందుకు పూనుకొన్నావు? ఒకవేళ ఆ అభాగ్యుడు నిన్ను పరిత్యజించాడా? నువ్వు లక్ష్మివా? సరస్వతివా? నీ పుట్టుకచే ఏ తల్లిదండ్రుల జన్మ సార్థకమైంది చెప్పు?"
బ్రాహ్మణుని మాటలకు సమాధానంగా పార్వతిచే ఆజ్ఞాపితురాలై ఇష్టసఖి ఇలా అంది: "ఓ బ్రాహ్మణోత్తమా! నా చెలి మేనకా గర్భాన జన్మించిన గిరి సార్వభౌముడైన హిమవంతుని ముద్దులు పట్టి. పార్వతి నామధేయ. పూర్వ జన్మలో దక్షపుత్రియైన సతీదేవిగా జన్మించి తండ్రిచే అవమానితురాలై దేహాన్ని త్యజించి ఈ జన్మలో కూడ శంకరునే పతిగా వరించి తపస్సు చేస్తున్నది. శంకరుడు లభించాడు, కాని విధివిలాసంచే కామదహనం చేసి ఈమెను విడిచి కైలాసానికి వెళ్ళిపోయాడు. అప్పటి నుండి ఇలా తీవ్ర తపశ్చర్యలో మునిగి ఉంది. ఇంత వరకు శివుడు లభించలేదు! మా చెలి కోరిక శీఘ్రంగా నెరవేరే. ఉపాయాన్ని మీరేమైనా చెప్పగలరా?"
చెలి మాటలకు బ్రహ్మచారి నవ్వి, "శ్మశానవాసి, కపాలధారి ఐన శివుడెక్కడ? కుసుమ కోమలి, సుందరాంగి ఐన ఈ పార్వతి అతణ్ణి వరించటం ఎక్కడ? నీ మాటలలో నాకు పరిహాసం తోస్తున్నది. నాకు నమ్మకం కలగాలంటె నువ్వు చెప్పిన మాటలను మీ దేవి తన నోటితోనే పల్కుగాక!" అని పార్వతినోట మధుర వాక్కులను వినాలనే కుతూహలంతో అన్నాడు. 

## శివ నింద
దానికి సమాధానంగా పార్వతి "ఓ విప్రోత్తమా! నా సఖి పల్కిన పల్కులు సత్యమే. నా కోరిక దుర్లభమైనదే కావచ్చుగాక! ఆ సంకల్పమునందే నా మనస్సు దృఢంగా నిల్చి ఉంది. నే నాయనకు అర్ధాంగిని కాలేకపోతే అగ్నికి ఈ దేహాన్ని అర్పించి సాలోక్యాన్ని పొందుతాను. ఇది నా నిశ్చయం." అని త్రికరణ శుద్ధిగా పలికింది.
ఆమె పల్కులకు విస్మితుడైన శంకరుడు ఆమె ప్రేమకు పరీక్షగా ఇలా అన్నాడు: "ఓ దేవీ! నేనా మహాదేవుని బాగా ఎరుగుదును. ఆయన వృషభ ధ్వజుడు! భస్మలేపనుడు! జటాధారి! వ్యాఘ్రచర్మాంబర ధరుడు. కపాలధారి! భుజంగ భూషణుడు! విష భక్షకుడు! విరూపాక్షుడు! విభీషణుడు! దిగంబరుడు! గృహభోగ వివర్జితుడు. భూతప్రేత పరివేష్టితుడు.
ఓ శుభాంగీ! ఇక నువ్వు సముజ్వల కాంచన రథసమారోహవు. కుంకుమాగరు కస్తూరీ చందన వాసితవు! వినీల కుంతలవు! దుకూల వస్త్ర శోభితవు! లీలా శుక ధారిణివి! రత్న భూషణోజ్వలాంగివి! బహువిధ రుచిరాన్న సంపన్నవు! సీమంతవీధీముక్తాఫల సూత్రధారిణివి! సుందర మందహాస వదనారవిందవు! మౌక్తిక శోభిత కాంచన మేఖలాన్విత తన్వంగివి. నానా రత్నశోభిత సౌధోపరి చంద్రశాలా విహారిణివి! సుందర యువతీజన శోభిత మనోహారివి!
ఓ మంగళాంగీ! పరస్పర విరుద్ధమైన అంశలుగల మీ ఇద్దరికి దాంపత్యం ఎలా కుదురుతుంది? దక్షపుత్రి ఐన సతీదేవి ఏం సుఖపడింది చెప్పు? నీ చర్యలోక విరుద్ధంగా ఉంది! లోకంలో కన్యలు కోరుకొనే లక్షణాలలో ఏ ఒక్కటి శంకరునికి లేవు! ఆయనను భర్తగా పొందాలనే కోరికను వదలుకో! లేదా నీ ఇష్టం వచ్చినట్లు చేసుకో!” అని ఈ విధంగా పలికి గమనోద్యుక్తుడయ్యాడు కపట బ్రహ్మచారి.

## శివ సాక్షాత్కారం
బ్రహ్మచారి నోట శివనిందను విన్న ఉమాదేవి నొచ్చుకొని సమాధాన పూర్వకంగా ఇలా అంది.
"ఓ బ్రాహ్మణోత్తమా! వేదాధ్యయన సంపన్నుడవైన నీ నోటినుండి అనుచిత వాక్కులను వినిన ఈ రోజు దూషితమగు గాక! నా యోగ్యత ననుసరించి శివతత్త్వాన్ని గూర్చి చెపుతున్నాను విను. శివుడు స్వరూప దృష్ట్యా నిర్గుణుడే కాని ప్రకృతితో కూడి సగుణుడైనాడు. ఆ కారణంగా ఆయనకు జాతి, మత, కుల వివక్ష ఏముంటుంది? సర్వజ్ఞుడైన వానికి విద్యలతో పనేమిటి?
కల్ప ప్రారంభంలో ఉచ్ఛ్వాస రూపంలో వేదాలను విష్ణువుకు అనుగ్రహించిన పరిపూర్ణునికి విద్యాభ్యాసమా?
కాలాతీతునకు వయస్సా? చతుర్దశ భువన సృష్టి కర్తకు తల్లిదండ్రులా? అలంకారాలా? అష్ట సిద్ధులు ఆయన ముందు నృత్యం చేస్తుంటే ఆయనకు లేని దేముంది? నీ వంటి బహిర్ముఖునికి ఆయన తత్త్వం ఎలా అర్థమవుతుంది? ఆయన ధరించే చితాభస్మం అపవిత్రమైతే బ్రహ్మవిష్ట్వాదులు ఆయన శరీరం నుండి జారిన భస్మను శిరసుపై ఎందుకు ధరిస్తున్నారు? నువ్వెన్ని కుయుక్తులు పల్కినా, నా మనస్సు మరలదు. శివనింద చేసిన వానిని వధించాలి. బ్రాహ్మణుడవు కనుక బ్రతికి పోయావు.” అని పల్కి పార్వతి మనసులో శివుని ధ్యానించింది.
ఆ కపట వటువు ఇంకా ఏదో చెప్పబోతూంటే తన చెలికత్తె ఐన విజయను పిల్చి “ఈ దుష్టుడేదో చెప్పబోతున్నాడు. శివనిందను చెయ్యటం మాత్రమే కాదు వినటం కూడా అంతకంటే మహాపాపం. ముందు వీణ్ణి బయటకు నెట్టండి. ఆ! ఆ! ముట్టుకోకండి! అది మరింత పాపం. ఈ దండాన్ని మెడ మీద పెట్టి నెట్టండి!" అని ఉమాదేవి పోవనుద్యుక్తురాలై ముందడుగు వేసినంతలో...
చంద్రరేఖామౌళి, నీలగళుడు, ధవళాఖిలాంగుడు, మదనహరుడు, నాగకుండలధారి, భువనకర్త, గిరిరాజనిలయుడు, సర్వగురుడు ఐన విశ్వనాధుడు సాక్షాత్కరించి చేయి పట్టుకొని నిలువరించి "దేవీ! నన్ను విడిచి ఎక్కడకు వెళ్ళగలవు? నువ్వు నా సనాతన ధర్మపత్నివి. నీ తపస్సుకు నేను అమ్ముడు పోయాను. ప్రసన్నుడనయ్యాను. వరం కోరుకో! రా! నా నివాసమైన కైలాసానికి నాతోరా!" అని వరప్రదానం చేశాడు. గిరిజకు తపఃక్లేశం మాయమైంది.

## శివపార్వతీ సంవాదం
అంత మహాసాధ్వియైన ఉమ సంతోషంతో వికసించిన కన్నులు గలదియై ఇలా అంది. “ఓ దేవదేవా! నువ్వు కృపాపరుడవైతే నన్ను వివాహం చేసుకో! నీ అనుజ్ఞ ఐతే నేను నా పితృ గృహానికి వెడతాను. ఓ లీలా విశారదా! లోక తీరును అనుసరించి, నా తండ్రిని యాచించి నన్ను గృహిణిగా పొందు. నా తండ్రియొక్క గృహస్థాశ్రమాన్ని సఫలం చెయ్యి. అతను నీ కోర్కెను తప్పక మన్నిస్తాడు. అలా చేసి లోకంలో ఒక వ్యవస్థను ఏర్పాటు చేసి నీ కీర్తిని విస్తరింపచేయి. గతజన్మలో నేను సతిగా అవతరించినప్పుడు మీరు యథావిధిగా వివాహ కార్యాన్ని నిర్వర్తించలేదు. నా తండ్రి ఐన దక్షుడు గ్రహపూజ చెయ్యలేదు. గ్రహాల విషయంలో అది పెద్ద పొరపాటైంది. కనుక అన్ని విషయాలలోను యథా విధిగా చెయ్యండి. నా తండ్రి నా తపశ్శక్తిని చక్కగా తెలియునుగాక!” 
దానికి సదాశివుడు నవ్వి ఇలా అన్నాడు. “ఓ మహేశ్వరీ! బ్రహ్మ మొదలుగా సకల ప్రాణులు అనిత్యాలు. నేనొక్కడినే నిత్యుడను స్వతంత్రుడను. అలాటి నన్ను పరతంత్రుణ్ణి చేశావు. నువ్వు ప్రకృతివి! మహా మాయవు! గ్రహాలు, ఋతువులు అన్నీ ప్రకృతి స్వరూపమే కదూ! నీకంటె భిన్నంగా సృష్టిలో ఏమైనా ఉందా? నీ తపస్సు నా సాక్షాత్కారం అంతా ప్రకృతి మాయ! మనిద్దరం భక్త పరాధీనులం కనుక గుణభేదాన్ని బట్టి ఏర్పడిన కార్యభేదం అంతే! ఓ దేవీ! నేను నీ తండ్రి వద్దకు భిక్షుకుడనై వెళ్ళి యాచించను. మహాత్ముడు, మహా పురుషుడు ఐనవాడు కూడ "దేహి” (ఇమ్ము!) అంటె చాలు మరు క్షణంలో గడ్డిపరక కంటె కూడ తేలికవుతాడు."
దానికి సమాధానంగా “ఓ ప్రభూ! నా తండ్రికి ఈ భాగ్యాన్ని కల్పించండి. నాపై దయ చూపండి. జన్మ జన్మలకు నేను మీ భార్యను. మీరు భక్తపరాధీనులు గదా!" అని ప్రార్ధించగా 'సరే' అని అంగీకరించి పార్వతీ విరహపీడితుడై శివుడు కైలాసాన్ని చేరుకొన్నాడు. వెళ్ళి ఈ విషయాన్ని నందీశ్వరాది గణాలకు చెప్పగా వారంతా గొప్ప ఉత్సవం చేసికొన్నారు.

## పార్వతి ఇంటికి తిరిగి వచ్చుట
అలా తపస్సిద్ధిని పొందిన పార్వతి సఖురాండ్రతో కలిసి "చంద్రశేఖర! చంద్రశేఖర! చంద్రశేఖర! పాహిమాం! చంద్రశేఖర! చంద్రశేఖర! చంద్రశేఖర! రక్షమాం!" అని మహాదేవుని నామాన్ని పాడుకొంటూ గృహానికి చేరుకొన్నది. మేనకా హిమవంతులు కుమార్తె రాకను విని పట్టరాని సంతోషంతో కాంచన రథారూఢులై పురోహిత, అమాత్య, సచివ, సైన్యాధీశ, సామంత, నృపవర, సీమంతినీ జన శ్రేణితో కూడి ఎదురేగి స్వాగతం చెప్పారు. మైనాక, మందరాది సోదరులంతా భార్యలతో కూడి ఆహ్వానం పలికేరు. రాజ మార్గంలో మంగళ ఘటాన్ని (పూర్ణకుంభాన్ని) స్థాపించారు. చందనాగరు కస్తూరీ కుంకుమాది పరిమళ ద్రవ్యాలతో కలయంపి చల్లారు.
బ్రాహ్మణులు, ఋషులు, మునులు వేదమంత్రాలతో ఆశీర్వాదం చేశారు. నర్తకీ మణులు నృత్యోత్సవాన్ని నిర్వహించారు. మేళ, తాళాలు మార్మోగాయి. దీపాలు వెలిగించి ముత్తైదువలు హారతులిచ్చి సేసలు (పేలాలు) చల్లేరు. ఉమాదేవి నగర ప్రవేశం చేసి తల్లిదండ్రులకు నమస్కరించింది. వారామెను ఇంట్లోకి తీసుకెళ్ళి దిష్టి తీశారు. హిమవంతుడు వేదవేత్తలను ఘనంగా సత్కరించాడు. వారితో పాటు శాస్త్ర విద్వాంసులను, కవులను, కళాకారులను సన్మానించాడు.
ఒక రోజున పర్వత రాజు స్నానానికై గంగా నదికి వెళ్ళాడు. గిరిజాదేవి తల్లితో కుటుంబ సభ్యులతో కూడి, వీధి అరుగుపై కూర్చుని ఉంది. నటరాజైన శివుడు నటుని రూపంలో సాక్షాత్కరించాడు. ఎర్రని వస్త్రం, ఎడమ చేతిలో కొమ్ము బూరా, కుడి చేతిలో డమరుకం, భుజంపై కంబళి, బుడ బుడక్కలవాని వేషంలో వచ్చి బూరాను ఊదుతూ, డమరుకాన్ని మ్రోగిస్తూ పాటలు పాడుతూ అనేక కథలను చెప్పి నాట్యం చేస్తూ అక్కడి వారందరిని తన విద్యలచే సమ్మోహితులను చేశాడు. అందరూ ఆనందించారు. దుర్గాదేవి పూర్వజన్మ సంస్కారం చేత ఏవో స్మృతులు చుట్టుముట్టగా క్రమంగా స్మృతి తప్పింది. ఎట్టయెదుట శంకరుడు సాక్షాత్కరించగా నమస్కరించి 'స్వామీ! చేపట్టి నన్ననుగ్రహించు' అని కోరింది.
మేనకాదేవి బంగారు పాత్రలో రత్నాలను పోసి భిక్షుకున కీయగా అతను పార్వతిని భిక్షగా కోరేడు. మేనకాదేవి ఆశ్చర్యాన్ని, కోపాన్ని పొంది భిక్షుకుని నిందించి... "ఈ ముష్టివాణ్ణి నగరం వెలుపలికి వెళ్ళగొట్టండి!" అని భటులను ఆజ్ఞాపించింది. ఇంతలో హిమవంతుడు వచ్చి జరిగిన దానిని తెలుసుకొని కోపావిష్ణుడయ్యాడు. ప్రభువుల ఆజ్ఞమేరకు భటులు యాచకుని రూపంలో ఉన్న శివుని బంధించ బోయారు గాని అగ్ని సదృశుడైన ఆయనను తాకలేకపోయారు. పరమేశ్వరుడు అక్కడి వారందరికి ఒకసారి విష్ణువు రూపంలోను, మరొకసారి బ్రహ్మ రూపంలోను సాక్షాత్కరించాడు. వెంటనే ఆదిత్య రూపంలో గోచరించాడు. పార్వతీ సహితుడై రుద్ర రూపంలో కనుపించాడు. తిరిగి శివుడు భిక్షుక రూపాన్ని పొంది పార్వతిని భిక్షగా యాచించినా శివమాయా మోహితులైన మేనకా హిమవంతులు ఆయన కోర్కెను మన్నించలేదు. వెంటనే శివుడు అంతర్ధానమయ్యాడు. తదుపరి వారికి జ్ఞానోదయమై “శివ ప్రభువు మనలను కన్నుకప్పేడు" అని అప్పుడనుకొన్నారు.

## శివమాయ
నడిచిన వృత్తాంతమంతా నమ్మకంగా తెలిసిన దేవతలు ఒక విషయంలో వారిలో వారు ఇలా ఆందోళన చెందారు. పరమేశ్వరుడు పార్వతీ పాణిగ్రహణం చెయ్యటం సత్యం. హిమవంతుడు ఇష్ట పూర్వకంగా కన్యాదానం చేస్తే దాని పుణ్యఫలంగా శివలోకంలో సారూప్యాన్ని పొంది ఆపై ముక్తిని పొందుతాడు. అనంతరత్నాధార భూతుడైన అతడు (ఆత్మ) భూలోకాన్ని విడిచి వెళ్ళితే భూమికి రత్నగర్భ అనే నామం నిరర్థకమవుతుంది. ఈ భరత ఖండం తన పవిత్రతను కోల్పోతుంది. అలా కాకుండా అయిష్టంగా కన్యదానం చేస్తే అతను (ఆత్మ) ఇక్కడే ఈ భరతభూమి మీదే చిరకాలం ఉంటాడు. కనుక అతని మనసులోని ఇష్టాన్ని విరిచేయాలి. భరతక్షోణిని రక్షించాలి. 
ఇలా తలపోసి వారంతా బృహస్పతిని చేరి ఆయనను హిమవంతుని వద్దకు వెళ్ళి శివనిందను చేసి అతని మనస్సును విరిచి శివద్వేషం పుట్టునట్లుగా చెయ్యమని ప్రార్ధించారు. దానికి దేవ గురుడు శివ నామాన్ని స్మరిస్తూ చెవులు మూసుకొని "ఓ వేలుపులారా! చతుర్వేద పారంగతుడైన నాకది తగని పని. అలా చేసిన వాడు ఆత్మద్రోహి అవుతాడు. వానికి నరకమే గతి. మీలో ఒకడు వెళ్ళి మీపని నెరవేర్చుకోండి! ఆపై సప్తర్షులు వెళ్ళగలరు. లేదా ఇంద్రునితో కలిసి బ్రహ్మలోకానికి వెళ్ళండి. ఆయన మీ కార్యాన్ని చక్కపెడతాడు.” అని ఉపాయాన్ని చెప్పి పంపించాడు.
దేవతలంతా బ్రహ్మగారి కొలువుకు వచ్చి నమస్కరించి విషయాన్ని విన్నవించి ఈ కార్యాన్ని సఫలీకృతం చెయ్యవలసిందని కోరేరు. శివనింద అనేమాట చెవిని పడగానే వేదవక్త ఐన విధాత విలపించాడు. "వత్సలారా! సంపద్వినాశ రూపము, సర్వవిపత్తులకు బీజరూపము ఐన శివనిందను నేను చెయ్యలేను. మీరే కైలాసానికి వెళ్ళి శంకరుని ప్రార్ధించండి." అని చెప్పి పంపించేశాడు. వారంతా కైలాసానికి వెళ్ళి శంభుని స్తుతించి విషయాన్ని సాదరంగా నివేదించారు. ఆయన అమరుల నోదార్చి పంపించేశాడు. తమ కార్యం సిద్ధించిందని. దేవతలు సంతోషంతో స్వస్థానాలకు చేరుకొన్నారు. అంత శంకరుడు దండాన్ని, ఛత్రాన్ని, దివ్యమైన వస్త్రాలను, ఉజ్జ్వలమైన తిలకాన్ని, మెడలో సాలగ్రామాన్ని, చేతిలో స్ఫటిక మాలను ధరించి హరి నామాన్ని భక్తితో స్మరిస్తూ సభామధ్యమందు హిమవంతుని సందర్శించాడు. గిరిరాజు మేనకాపార్వతులతో, సకల బంధువర్గంతో సభ తీర్చి ఉన్నాడు. మంచి వేష భూషలతో మనస్సును ఆకట్టుకొనేటట్లుగా ఉన్న బ్రాహ్మణ వర్చస్సుతో సభలోకి ప్రవేశించిన వైష్ణవోత్తముని చూచి హిమవంతుడు సపరివారంగా లేచి నిలబడి సంభ్రమాశ్చర్యాలతో స్వాగత సత్కారాలొనరించి సాష్టాంగ నమస్కారం చేశాడు. కపట వైష్ణవుని గుర్తించిన శైలసుత మనసులోనే షోడశోపచార పూజా విధానాలతో నాథుని అర్చించి నమస్కరించింది.
నగాధిపుడు అతిథిని కుశలాదిక మడిగి 'స్వామీ! నే చెయ్యవలసిన కర్తవ్యాన్ని ఆజ్ఞాపించండి!" అని కోరగా ఆ విప్రడిలా అన్నాడు: "ఓ గిరి సార్వభౌమా! నేను బ్రాహ్మణుడను! వైష్ణవుడను! బుధ సత్తముడను! జ్యోతిష వృత్తిని చేపట్టిన వాడను. భూమండలమంతా తిరుగుతూ ఉంటాను. నేను స్వేచ్ఛాజీవిని. స్వతంత్రుడను! సర్వగామిని! సర్వాంతర్యామిని, గుర్వనుగ్రహంచే నాకు సర్వము తెలుసు. నేను శుద్ధాత్ముడను. నిర్వికారుడను. మీదు మిక్కిలి దయా సింధువును, పరోపకారిని. మంచి లక్షణాలు గలిగి లక్ష్మీదేవి వంటి అందమైన నీ
కుమార్తెను ఆ విరూపాక్షునకిచ్చి వివాహం చేయ బోతున్నావని తెలిసింది. ఆ శ్మశాన వాసికి ఈ సర్వమంగళ నిచ్చి పాణిగ్రహణం చెయ్యటం శ్రేయోదాయకం కాదు సుమా! నువ్వు నారాయణుని కులంలో పుట్టిన వాడివి! ఎలా చూచినా నీ ఇంటి అల్లుడు కావటానికి తగిన అర్హతలలో ఒక్కటీ లేదు ఆ ఆది భిక్షువుకు. ఐనా ఇంట్లో అందరిని అడిగి చూడు. పార్వతిని మాత్రం అడగకు. ఎందుకంటె రోగికి ఔషధము, పథ్యము రుచించవు! రోగాన్ని వృద్ధి చేసే అపథ్యాహారం మాత్రమే రుచిస్తుంది." ఇలా చెప్పి నిష్క్రమించాడు కపట వైష్ణవుడైన శంకరుడు.

## సప్తర్షుల రాక 
కపట వైష్ణవుని మాటలను విన్నది మొదలు మేనకాదేవి హృదయం దుఃఖ భారంచే నిండిపోయింది. ఒక రోజున కుమిలిపోతూ భర్తను సమీపించి ఇలా అంది. "నాథా! సుకుమారి, శుభలక్షణ ఐన నా కుమార్తెను కురూపి, పిశాచ గణాధిపతి ఐన ఆ రుద్రునకిచ్చి వివాహం చెయ్యటానికి నేనంగీకరించను. మీరు నా మాటను వినకపోతే ఇల్లు విడిచి పోతాను! విషం మ్రింగుతాను లేదా ఉరేసుకు చస్తాను. అమ్మాయిని త్రాడుతో మెడకు కట్టుకొని సముద్రంలో మునుగుతాను." ఇలా రోషంతో తీక్షణంగా పలికి కోపగృహానికి వెళ్ళి ఆభరణాలను విసిరికొట్టి ఏడ్వటం మొదలుపెట్టింది మేనక.
అక్కడ కైలాసంలో శంకరుడు సప్తర్షులను స్మరించగా అపర కల్పవృక్షముల వంటి ఆ ఋషులు మరుక్షణంలో ప్రత్యక్షమయ్యారు. అపర సిద్ధివలె ఉన్న అరుంధతి కూడ వచ్చింది. వారందరు ఈశ్వరుని స్తుతించి "శంకరా! నీ నామస్మరణ మాత్రం చేతనే మహా పాతకాలు నశించి, ఉత్తమ లోకాలు సిద్ధిస్తూంటే అలాటి నువ్వు మమ్ములను స్మరించావంటే మా పుణ్య విశేషాన్ని ఏమని కొనియాడాలి? నీకు దయ ఉంటే ఈ సేవకులకు ఆజ్ఞాపించ దగిన శుభ కార్యాన్ని చెప్పండి" అని వినయంగా మనవి చేశారు.
అంత చంద్రశేఖరుడు వారికి తారకాసురుడు బ్రహ్మ నుండి వరాలను పొందిన వృత్తాంతం మొదలుగా పూర్వగాథను చెప్పి కర్తవ్యాన్నిలా బోధించాడు. "సప్తర్షులారా! దేవతల ప్రార్థనను మన్నించి వైష్ణవ వేషంలో వెళ్ళి శివనిందను చేసి మేనకా హిమవంతుల మనస్సులను విరిచి వారి హృదయాలలో శివద్వేషం రగులుకొనేటట్లు చేశాను. ఇప్పుడు వారు వారి కన్యయైన పార్వతిని నాకిచ్చి వివాహం జరిపించటానికి ఇష్టపడటం లేదు. నా పెళ్ళిని నేనే చెడగొట్టుకొన్నట్లైంది. కనుక మీరు వెళ్ళి ఆ దంపతుల మనస్సులను మరల్చి, గిరిజను నాకిచ్చి కళ్యాణం జరిపించే టట్లుగా కన్యావరణ విధిని నెరవేర్చండి. ఇది దేవతాకార్యం"
అంత ఆ మహర్షులు శివ పార్వతుల కళ్యాణానికి తాము సంధాన కర్తలం కాబోతున్నామనే మహదానందంతో ఆకాశమార్గాన పయనించి ఓషధీప్రస్థ పురంలో దిగారు. నగరం మహా శోభాయమానంగా ఉంది. అలకానగరాన్ని అతిక్రమించిన సంపదతో, అమరావతిని తలదన్నే అందచందాలతో, భోగవతీ నగరాన్ని మించిన భోగభాగ్యాలతో పరమ రమణీయంగా ఉంది. విశాలమైన రాజవీధులు, విథుమండలాన్ని చుంబించే చంద్రశాలా శోభిత సౌధరాజాలు. నీడలు తోచే పాలరాతి గచ్చుతో మేడలు. చందనం, పన్నీరు కలిపి కలయంపి జల్లి కాశ్మీర రజంతో (కుంకుమ పువ్వుతో) రంగవల్లికలు తీర్చిదిద్దిన వాకిళ్ళు. విచిత్ర పత్ర, పుష్ప, పల్లవ లతా శోభితమైన తోరణాలు. అనేక ఉద్యానవనాలు, ఉపవనాలు.
అలాటి నగరాన్ని చూచి ఇట్టి సౌభాగ్య నగరం ఈ భూమి మీద ఉంటే, కర్మఠులు స్వర్గాన్ని కోరి కష్టపడి యజ్ఞాలనెందుకు చేస్తారో అని సంశయాత్ములయ్యారు సప్తర్షులు. నగర సౌభాగ్యాన్ని వారిలో వారు వర్ణించుకొంటూ హిమవంతుని సౌధాన్ని చేరారు. సూర్య సంకాశంతో వస్తూన్న వారిని చూచి ఎదురేగి అతిథి మర్యాదలను జరిపి ఆసీనులను జేసి "మీ రాకతో నా గృహస్థాశ్రమ జీవితం ధన్యమైంది. మహర్షులారా! ఆజ్ఞాపించండి అన్నాడు” హిమవంతుడు.

## సప్తర్షుల ఉపదేశం
పార్వతిని శివునకిచ్చి వివాహం జరిపించవలసిందిగా కోరేరు సప్తర్షులు. దానికి సమాధానంగా “ఓ ఋషులారా! అమ్మాయి ఇష్టప్రకారం, శివుని ఆజ్ఞమేరకు ఆ విధంగానే నిర్ణయం జరిగింది. కాని ఇప్పుడే ఒక వైష్ణవ ధర్మానుయాయి ఐన బ్రాహ్మణుడు వచ్చి శివుని ఉద్దేశించి విపరీతమైన మాటలను మహాప్రీతితో పలికి వెళ్ళాడు. అప్పటి నుండి జ్ఞాన భ్రష్టురాలైన నా భార్య ఈ వివాహానికి అంగీకరించటం లేదు. చాలా మొండి పట్టుదలతో ఉంది. నిజం చెప్పద్దూ! నా మనస్సు కూడా మారిపోయింది. మా అమ్మాయిని శివునకియ్యటానికి నాకూ ఇష్టం లేదు." అని నిజాన్ని చెప్పాడు హిమవంతుడు.
సప్తర్షులు శివమాయకు విస్మితులై అరుంధతిని మేనక యొద్దకు పంపి పర్వతరాజుతో ఇలా అన్నారు. "ఓ పర్వత సార్వభౌమా! తారకాసుర సంహారం నిమిత్తం, యాచించటం ఎరుగని బ్రహ్మ పరమేశ్వరుని యాచించి వివాహానికై ఒప్పించాడు. ఇప్పుడు నువ్వు
కాదంటున్నావు. లోకంలోను, వేదంలోను కూడా నీతి వచనం మూడు రకాలుగా ఉంటుంది. వినటానికి మధురంగా ఉండి భవిష్యత్తులో హానిని కలిగించేది. ఇది శత్రుపు పలికేది. శత్రువు బుద్ధిమంతుడైతే హితాన్ని చెప్పడు. ఆదిలో క్లేశాన్ని కలిగించినా పరిణామ దశలో సుఖాన్నిచ్చేది. ఇది ధర్మబుద్ధిగల బంధువు పలికేది. వినటానికి అమృతంలా ఉండి ఎప్పుడూ సుఖాన్నిచ్చేది. ఇది గురువు చెపుతాడు.
రాజా! గురువుల మైన మా అమృతతుల్యమైన మాటలను విను. పరమేశ్వరుడు త్రిమూర్త్యాత్మకుడు. ఆయన ఆజ్ఞనే తక్కిన వారు పాలిస్తూ ఉంటారు. భువనాలన్ని ఆయన అంగాలు. వేదాలతో కూడి వాజ్మయమంతా ఆయన వాక్కులు. సూర్య, చంద్ర, గ్రహ, తారకా మండలాలన్ని ఆయనకు అలంకారాలు. జగన్నిర్మాణ సామర్థ్యంగల ఆయన తపశ్శక్తియే ప్రకృతి. అది మూడు విధాలుగా ఉండి సృష్టి కార్యాన్ని నడపుతూ ఉంటుంది. ముఖం నుండి పుట్టి, వాక్కుకు అదిష్ఠాన దేవత ఐన సరస్వతి. వక్షస్థలం నుండి పుట్టి, సర్వ సంపత్స్వరూపిణి ఐన లక్ష్మి. సమస్తమైన దేవతల తేజస్సు నుండి ఆవిర్భవించినది. రాక్షసులను సంహరించి దేవతలకు సంపదలనిచ్చినది ఉమ. దుర్గ, కాళి, హైమవతి, కాత్యాయని, గౌరి, శివా, భవాని, రుద్రాణి, శర్వాణి, సర్వమంగళ, అపర్ణ, మృడాని, చండిక, అంబిక, ఆర్యా, దాక్షాయణి, గిరిజా... ఇవన్ని ఆ శక్తి యొక్క నామాలే. పర్వతరాజువైన నీ కూతూరు కనుక పార్వతి అని, మేనక గర్భాన జన్మించింది కనుక మేనకాత్మజ అని వ్యవహార నామాలు సిద్ధించాయి.
ఆ తల్లి నీ భాగ్యవశం చేత నీకు కుమార్తెగా జన్మించింది. ఆమె సర్వోత్కృష్టురాలు. ఆమె త్రికాలముల యందు ఈశ్వరుని అర్ధాంగి. కనుక నీ కన్య ఐన పార్వతిని సంతోషంతో ఈశ్వరునకియ్యి. నువ్వు ప్రీతి పూర్వకంగా ఇవ్వకపోతే, ఆ తల్లి తన స్థానానికి తనే స్వయంగా వెళ్ళిపోతుంది. విధిబలం చేతనే అలా జరుగుతుంది. అది ఈశ్వరాజ్ఞ. ఈ కన్యావరణ విధిని నెరవేర్పమని ఈశ్వరుడు కోరితే సప్తర్షులమైన మేము నిన్ను యాచించటానికి యాచకులమై వచ్చాం. మేము కాలు కదిపితే చతుర్దశ భువనాలు తలక్రిందులవుతాయి. మా స్థానాలను సురక్షితంగా కాపాడుతున్నవాడు ఈశ్వరుడు. కనుక నీ కన్యను మహేశ్వరునకిచ్చి కీర్తిని దక్కించుకో! లోకంలో పదికాలాల పాటు పసుపు కుంకుమలతో చల్లగా వర్దిల్లాలని కోరుకొనే తల్లులంతా భవిష్యత్తులో నీ కుమార్తెనే ఆరాధిస్తారు. ఓ నగాధిపా! ఒక వ్యక్తి కొరకు సంపదలను, కులాన్ని, కుటుంబాన్ని నాశనం చేసుకో కూడదు. కులం కోసం, కుటుంబం కోసం వ్యక్తిని విడిచి పెట్టాలని సనాతనమైన వేద ధర్మం చెపుతూన్నది. పూర్వం అనరణ్య మహారాజు బ్రాహ్మణుని వలన సంప్రాప్తించిన భయంకలవాడై తన కుమార్తెను ఆ బ్రాహ్మణునకిచ్చి తన సంపదను రక్షించు కొన్నాడు. చివరిమాట చెపుతున్నాం విను! దక్షునికి పట్టిన దుర్గతి నీకు పట్టకూడదు. కనుక నీ కుమార్తె ఐన పార్వతిని పరమేశ్వరునకిచ్చి వివాహం జరిపించు! శాశ్వతంగా భోగభాగ్యాలను అనుభవించు."
సప్తర్షుల హిత వచనాలను విన్న హిమవంతుడు అనరణ్యుని వృత్తాంతాన్ని చెప్పమని కోరగా వసిష్ఠుడు దాన్నిలా చెప్పసాగేడు.

## అనరణ్యుని కథ
"ఓ నగాధిరాజా! పూర్వం ఇంద్ర సావర్ణి అనే పేరుగల పదునాల్గవ మనువు యొక్క వంశంలో అనరణ్యుడు అనే చక్రవర్తి జన్మించి ఏడు దీవులను ఏలేడు. మంగళారణ్యంలో జన్మించిన ఆ చక్రవర్తి గొప్పశివ భక్తుడు. ఆయన భృగువును బ్రహ్మగా చేసికొని వంద యజ్ఞాలను చేసి ఇంద్ర పదవికి అర్హతను పొందినా దానిని తిరస్కరించాడు. ఆయనకు వందమంది కుమారులు. పద్మ అనే పేరుగల లక్ష్మీ సమానురాలైన కుమార్తె కలిగారు. ఆ చక్రవర్తి దంపతులకు కుమారులందరి పైనగల ప్రేమకంటె కుమార్తె మీద అధిక ప్రేమ. ఆయనకు ఐదుగురు భార్యలు. పద్మకు వివాహ వయస్సు వచ్చింది. చక్రవర్తి రాజు లందరకు పత్రాలను పంపించాడు.
ఒక రోజున పిప్పలాద మహర్షి లోక సంచారంలో ఒక గంధర్వుడు గంధర్వ స్త్రీలతో కూడి వనవిహారం చేసి జలకేళి పచరిస్తూండగా చూచి, కామ మోహితుడయ్యాడు. అప్పటి నుండి మనస్సును తపస్సు మీద లగ్నం చెయ్యలేక, వివాహం చేసుకొనాలనే నిర్ణయానికి వచ్చాడు. ఒక రోజున పుష్పభద్రా నదిలో స్నానం చేస్తూన్న పద్మ అనే యౌవనవతి ఐన సుందరాంగిని చూచాడు. అతనిలో ఉన్న కోరిక అధికమై సమీపంలో ఉన్న చెలికత్తెలను వివరాలడిగాడు. వారు ఆమె అనరణ్యుని కుమార్తె ఐన పద్మ అని, అనేక మంది రాజకుమారులు ఆమెను పెళ్ళిచేసుకొనాలని ఉవ్విళ్ళూరుతున్నారని చెప్పారు.
వెంటనే పిప్పలాదుడు శివపూజ చేసి రాజ సభకువెళ్ళి సన్మానాలందుకొని అతిథి పూజలో భాగంగా రాకుమార్తె ఐన పద్మను భార్యగా తనకిచ్చి వివాహం జరిపించమని కోరేడు. ఈకుంటే నీ ఐశ్వర్యాన్ని క్షణంలో భస్మం చేస్తానన్నాడు. ముని తేజస్సుకు అక్కడి వారంతా భయభ్రాంతులయ్యారు. వృద్ధుడైన పిప్పలాదునికి సుకుమారి, సుందరి ఐన రాకుమార్తెను భార్యగా ఇవ్వటం ఇష్టంలేక రాజకుటుంబం రోదించింది. దిక్కుతోచక రాజగురువును, రాజపురోహితుని పిలిపించి విషయాన్ని చెప్పి కర్తవ్యోపదేశం చెయ్యవలసిందిగా
కోరరు. వారిద్దరు రాజుతో “ఓ రాజా! ఒక్కరి కొరకై సర్వనాశనం అయ్యే సందర్భంలో వానిని విడిచి సర్వమును రక్షించుకోవాలి. ఇది వేద ధర్మం" అని హితవు చెప్పారు. వేదవిదులైన ఆ బ్రాహ్మణులు చెప్పిన చొప్పున అనరణ్యుడు తన కుమార్తె ఐన పద్మను అలంకరించి మహర్షికిచ్చి వివాహం జరిపి తన కుటుంబాన్ని, సంపదను, రాజ్యాన్ని రక్షించుకొన్నాడు. కనుక నువ్వు కూడ పార్వతిని శివునకిచ్చి వివాహం జరిపించి నీ సర్వస్వాన్ని రక్షించుకో!" అని హితవు చెప్పారు సప్తర్షులు.

## పద్మా - పిప్పలాదుల చరిత్ర
అంత హిమవంతుడు పద్మా, పిప్పలాదుల తదనంతర వృత్తాంతాన్ని చెప్పవలసిందని కోరగా వసిష్ఠ మహర్షి ఇలా చెప్పసాగేరు. పిప్పలాదుడు పద్మను అరణ్యంలోని తన ఆశ్రమానికి తీసికొని వెళ్ళాడు. మునిజప తపాలకు, ధ్యానానికి, ధర్మానుష్ఠానానికి, తపస్సుకు అవసరమైన పరిచర్యలను, సేవలను చేస్తూ త్రికరణ శుద్ధిగా భర్తనే సేవిస్తూ ఆయన కేలోటు రాకుండా ఆశ్రమ జీవనం సాగిస్తున్నది పద్మ. భర్త మనసెరిగి మసలు కొంటూన్నది. అన్యోన్యంగా, ఆనందంగా ఉంటున్నారు వారిద్దరు. అలా ఉండగా... ఒక రోజున పద్మ గంగా నదిలో స్నానం చేసి నీళ్ళను పిండినతడి చీరను కట్టుకొని, నీళ్ళ కడవను నెత్తిన పెట్టుకొని ఆశ్రమానికి తిరిగి వస్తూండగా మార్గమధ్యంలో ధర్మప్రభుడు నవీన యౌవనుడై, కామదేవ సమప్రభుడై, నానాలంకార భూషితుడై ఎదురు నిలిచి ఆమెతో ఇలా అన్నాడు:
“ఓ చారు రూపిణీ! సుందరీ! ఆర్ద్రవస్త్ర పరిధానంలో మబ్బుల చాటున చందమామలా మెరిసి పోతున్న నీవెవరు? జారిపడుతూన్న నీటి బిందువులతో కూడి స్నానం చేసిన నీ కురులు వార్షుకాభ్రంలా ఉంది. నీ పేరులో ఏ అక్షరాలు సార్థక్యాన్ని పొందాయి? నిన్ను కన్న తల్లిదండ్రులు ధన్యులు!”
ధర్ముని పల్కులకు ఈషద్రక్తాంత లోచనయైన పద్మ లోకాచారంగా, ముక్తసరిగా సమాధానం చెప్పింది. దానికి ధర్ముడు నవ్వి ఇలా అన్నాడు.
“ఓహో! ఆ నెరిసిన వెంట్రుకలు గలవాడు, ముడుతలు పడ్డ శరీరం గలవాడు ఐన పిప్పలాదుడా నీ భర్త! వనమంతా వెన్నెల విరిసినట్లు కన్నులపండువుగా ఉన్న నువ్వెక్కడ? పండుకోతి వంటి పిప్పలాదు డెక్కడ? నీ సౌందర్యం రాజ పూజితం. తపస్సు చేసుకొనే మునికి ఇంత అపురూప సౌందర్యరాశి భార్యగా అక్కర లేదు. నేను రాజశ్రేష్ఠుడను. ఆ ముసలివాణ్ణి వదిలివెయ్యి! నాతో రా!" ఆమె ఆంతర్యాన్ని పరీక్షింపగోరి ఇలా పల్కిన ధర్ముడు ఆమె చేతిని పట్టుకో బోయాడు. 
ధర్ముని దురాగతాన్ని సహించలేక మహా క్రోధంతో మండిపడి పద్మ ఇలా అంది: “ఓ మానవాధమా! దూరంగా ఉండు! నువ్వు పాపాత్ముడవు! పరస్త్రీని కామ దృష్టితో చూచిన నువ్వు నిస్సందేహంగా నశిస్తావు. తపోధనుడైన పిప్పలాదుడెక్కడ? కాముకుడవైన నీవెక్కడ? నువ్వు కాల గతిలో నా శాపం వల్ల క్షయాన్ని పొందగలవు!
ఆమె శాపానికి గడగడ వణికి, రాజవేషాన్ని విడిచిన ధర్ముడు ఇలా అన్నాడు: “ఓ మాతా! నేను ధర్మ దేవతను! గురువులకు గురువును! ఈశ్వర ప్రేరితుడనై ఈ చిలిపి పని చేశాను. నాకు తగిన శాస్త్రి చేశావు! అందరికి వారివారి కర్మానుసారంగా ఫలాలను ఇచ్చేవాడు ఈశ్వరుడే గదా! తల్లీ! నా శాప విముక్తిని కూడా నువ్వే అనుగ్రహించు!"
అప్పుడు పద్మ పశ్చాత్తప్తురాలై ఇలా శాపవిముక్తిని ప్రసాదించింది. “ఓ ధర్మదేవతా! పతివ్రత శాపం ఫలించి తీరుతుంది. ధర్మం క్షయించిన నాడు లోకాలన్ని వ్యాకులమవుతాయి. నువ్వు నశించకూడదు. కనుక నేనొక వ్యవస్థను చేస్తున్నాను. నువ్వు సత్యయుగంలో (కృత) షోడశకళా పూర్ణుడైన రాకా శశాంకుని వలె పరిపూర్ణంగా విరాజిల్లుతావు. ఆపై త్రేత, ద్వాపర, కలియుగాలలో ఒక్కొక్కపాదం చొప్పున క్షయిస్తూ కలియుగాంతానికి అమావాస్య చంద్రునిలా కానరావు. తిరిగి కలితర్వాత ఆరోహణ క్రమంలో కాలగతిలో వచ్చే ద్వాపర, త్రేత, కృత (సత్య) యుగాలలో ఒక్కొక్క పాదం చొప్పున వృద్ధి చెందుతూ సత్యయుగంలో పూర్ణుడవై ప్రకాశిస్తావు. ఆ యుగంలో నువ్వు సర్వ వ్యాపకుడవై ఉంటావు! ఈ నా మాటలు నీకు సుఖాన్ని కలిగించు గాక! నేను నా పతిని చేరుకొంటాను." ఇలా పలికి పద్మ గృహోన్ముఖురాలైంది.
ఆమె పతిభక్తికి ధర్మప్రభువు సంతోషించి ఇలా అన్నాడు: “ఓ పతివ్రతా! నీకు మంగళమగు గాక! నీ భర్తయైన పిప్పలాదుడు రూపవంతుడు, సంతత స్థిర యౌవనుడు అగు గాక! మార్కండేయుని మించిన అధిక చిరంజీవి అగు గాక! కుబేరుని మించిన అధిక ధనవంతుడగు గాక! ఇంద్రుని కంటె అధికైశ్వర్యం కలవాడగు గాక! విష్ణువుతో సమమైన శివభక్తి కలవాడగు గాక! కపిల మహర్షిని మించిన సిద్ధుడగు గాక! బృహస్పతి సమాన బుద్ధిశాలి అగుగాక! బ్రహ్మతో సమమైన సమత్వ భావన (జ్ఞానం) కలిగియుండు గాక! మీ దంపతుల యందు రూప, యౌవనాదులు స్థిరమై నిల్చుగాక! నీ భర్తకంటె అన్నిటా అధిక గుణవంతులైన పదిమంది పుత్రులకు నీవు తల్లివి అగుదువు గాక!"
ఇలా ఆశీర్వదించిన ధర్మునికి ప్రదక్షిణ నమస్కారాదులాచరించి తన ఆశ్రమానికి చేరుకొంది పద్మ. ధర్ముడు తన నిజ స్థానానికి చేరుకొన్నాడు.
కనుక ఓ పర్వతరాజా! నే చెప్పిన ఈ చరిత్ర సారాన్ని బుద్ధియందుంచుకొని పార్వతిని శంకరునకిచ్చి వివాహం జరిపించు. మీ దంపతులిద్దరు శివుని యందు ద్వేషభావాన్ని విడిచి పెట్టండి. నేటికి ఏడు రోజుల తర్వాత లగ్నాధిపతి ఐన చంద్రుడు తన కుమారుడైన బుధునితో కూడి లగ్నంలో ఉండి, ఆనందంతో రోహిణితో కలిసియున్న శుభ ముహూర్తంలో మార్గశీర్ష మాసంలో సోమవారం నాడు కన్యాదానం చెయ్యి." ఇలా చెప్పి ముగించాడు వసిష్ఠుడు.

## సప్తర్షుల ఉపదేశం
వసిష్ఠుని ఉపదేశాన్ని విన్న హిమవంతుడు తన సోదరుడైన మేరు పర్వతాన్ని, కుమారులైన సహ్య, గంధమాదన, మందర, క్రౌంచ, మలయ, మహేంద్ర, మైనాక మరియు ఇతర పర్వతాలను సమావేశపరచి వసిష్ఠ మహర్షి పలుకులను వారికి చెప్పి మీ మీ అభిప్రాయాలను చెప్పవలసిందని కోరేడు. వారందరు దేవ కార్యం కొరకు జన్మించిన పార్వతిని, గతంలో ఇచ్చిన వాగ్దానం ప్రకారం రుద్రునకిచ్చి కన్యాదానం చెయ్యవలసిందే అని ముక్తకంఠంతో పలికేరు. అరుంధతి అనేక యుక్తులను, ఇతిహాసాలను చెప్పి మేనకను ఒప్పించింది.
అంత హిమవంతుడు ఆనందంతో సప్తర్షులతో ఇలా అన్నాడు. “ఓ మహాత్ములారా! నా అజ్ఞానం పటాపంచలైంది. నా శరీరం, నా భార్యయైన మేనక, నా కుమారులు, కుమార్తె, సాధన సంపత్తి, సిద్ధి మరియు నా సర్వస్వం శివునకు చెందినవే కాని మరొకటి కాదు." అలా పలికి పార్వతిని అలంకరింపజేసి, ప్రేమతో వీక్షించి, వసిష్ఠుని యొక్క ఒడిలో కూర్చుండబెట్టి "ఈ భాగాన్ని నేను శివునకు ఇస్తున్నాను! ఇది నిశ్చితం!" అని ప్రీతితో అన్నాడు. అప్పుడు ఋషులు "ఓ పర్వతరాజా! యాచించు వాడు శంకరుడు! దాత స్వయంగా నువ్వే! యాచింపబడుతున్నది పార్వతీదేవి! నిన్ను యాచించటానికై వచ్చిన వారు సప్తర్షులు! ఇంతకంటే మహత్తర సన్నివేశం మరొకటి ఏముంటుంది?" అని పరమానందంతో పలికి పార్వతిని ఇలా ఆశీర్వదించారు. “ఓ జగన్మాతా! సర్వులకు సుఖాన్నిచ్చే శంకరునికి నువ్వు సుఖాన్ని ఇయ్యి తల్లీ! నీకు మంగళము కలుగు గాక! శుక్లపక్ష చంద్రుని వలె నీ గుణములు వృద్ధిపొందును గాక!" ఇలా పలికి హిమవంతునికి పుష్పాలను, ఫలాలను ఇతర మంగళ ద్రవ్యాలను సమర్పించి సంతోషపెట్టారు సప్తర్షులు.
ఆపై అందరి వద్ద సెలవు తీసికొని కైలాసానికేగి పరమేశ్వరుని దర్శించి, స్తుతించి జరిగిన వృత్తాంతాన్ని చెప్పి “ఓ మహాదేవా! హిమవంతుడు పార్వతిని నీకు ఇచ్చినట్లు మాటను ఇచ్చాడు. దీనికి సంశయం లేదు. నువ్వు దేవతలతో, నీ గణాలతో వివాహానికై తరలివెళ్ళు! నీ కళ్యాణం అన్ని లోకాలకు కళ్యాణమవుతుంది." అని ఉత్సాహంతో పలికారు.
అంత శంకరుడు నవ్వి "ఓ సప్తర్షులారా! నేనింత వరకు వివాహాన్ని గురించి వినలేదు. ఎవరి వివాహాన్ని చూడలేదు! అందువల్ల వివాహ విధానాన్ని చెప్పి నేనేమి చెయ్యాల్సి ఉంటుందో అది కూడా చెప్పండి!" అన్నాడు.
శంకరుని పరిహాస వచనాలకు నవ్వుకొని ఋషులిలా అన్నారు. "పరివారంతో రమ్మని విష్ణువును ప్రత్యేకంగా ఆహ్వానించండి. భాషా వధూటిని వెంటపెట్టుకొని ఆమెతో పాటు సకల నిగమాగమ, మంత్ర, తంత్ర, శాస్త్ర, పురాణ, ఇతిహాస, కావ్యనాటకాలంకారాది వాఙ్మయమంతా తోడురాగా కుమార వర్గంతో కలిసి రమ్మనమని పితామహుని ఆజ్ఞాపించండి! సర్వ ఋషి గణాలను సాదరంగా రమ్మని పిలవండి! బృందారక సార్వభౌముణ్ణి కల్ప వృక్షాన్ని, కామధేనువును వెంటపెట్టుకు రమ్మని కబురు పెట్టండి. యక్ష, రాక్షస, గరుడ, గంధర్వ, కిన్నర, పన్నగ, కింపురుష, అప్సర, విద్యాధరాది గణాలను తక్షణం రమ్మని వర్తమానం పంపించండి! వాళ్ళతో చాలా పనుంది. వీళ్ళందరు వచ్చి నీ కార్యాన్నంతా చక్కపెట్టగలరు." ఇలా చెప్పి సప్తర్షులు తమ స్వస్థానాలకు చేరుకొన్నారు.

## బంధువుల రాక
హిమవంతుడు సంతోషంతో పెళ్ళి ఏర్పాట్లు మొదలు పెట్టాడు. సోదరులకు, కుమారులకు, బంధువులకు ఆహ్వానం పంపించాడు. తన పురోహితుడైన గర్గుని చేత లగ్న పత్రికను వ్రాయించి అపురూప వస్తు సామగ్రితో పాటు దానిని బంధువులచే శివునికి పంపించాడు. వారు కైలాసానికి వెళ్ళి పత్రికకు తిలకం దిద్ది శివునకు సమర్పింపగా ఆయన వారిని యధోచితంగా సత్కరించాడు.
వివాహకరణోచితమైన వస్తు సామగ్రిని సేకరించి శ్రద్ధతో జాగ్రత్తపెట్టాడు పర్వతరాజు, బియ్యం, పప్పులు, అటుకులు, బెల్లం, పంచదార, లవణం పర్వత శిఖరాలుగా రాసులు పోశారు. పాలు, నెయ్యి, పెరుగు, చెరుకు రసం నూతుల వంటి పాత్రలలో సిద్ధం చేశారు. ఊరగాయలు సిద్ధం చేశారు. బంగారు, వెండి ఆభరణాలను, పట్టు వస్త్రాలను భద్రంగా ఉంచారు. వివిధ ఫలాలను జాగ్రత్తతో సేకరించి ఉంచారు.
హిమవంతుని బంధువర్గమంతా స్వజన, బంధుమిత్ర, సపరివారంగా అట్టహాసంగా వచ్చి వాహనాలను దిగుతున్నారు. వారందరికి ఆహ్వానం పలికి, కుశలాదికాలడిగి సేవకులను పురమాయించి విడిది గృహాలకు పంపుతున్నాడు పర్వతరాజు. మేరువు, మందరుడు,
అస్తాచలుడు, ఉదయాచలుడు, మలయ పర్వతుడు, నిషదుడు, గంధమాదనుడు. మహేంద్రుడు, పారియాత్రుడు, క్రౌంచుడు, త్రికూట, చిత్రకూట, వింధ్య, శ్రీపర్వతాలు ఇలా భూమండలం మీది ఆయన బంధువర్గమంతా అపార ధన, కనక, రత్న, మాణిక్య రాశులతోను, అపురూప బహుమానాలతోను, వివిధ వస్తు సామగ్రితోను వచ్చిచేరారు.
కాంచన రత్నోజ్వల దివ్యభూషణావళుల రోచిస్సులు కండ్లు మిరుమిట్లు గొలుప వివిధాలంకార శోభితలై నదీమ తల్లులు దివ్యరూపాలతో వచ్చి చేరారు. సమస్త ప్రాణికోట్లకు జీవనాధారభూతమై, సిరులు పండే మధుర జలాలను అందించే గంగ, యమున, సరస్వతి, గోదావరి, సింధు, కావేరి, నర్మద ఇత్యాది సదీదేవతలందరు, పుట్టింట్లో జరిగే పెండ్లికి మహా శోభతో చాలా అట్టహాసంగా దిగారు. వచ్చిన వారందరిని పేరుపేరున పలకరించి యథోచితంగా సన్మానించి వారివారి విడిది గృహాలకు పంపించాడు పర్వత సార్వభౌముడు. చేసిన అలంకరణలతో, విచ్చేసిన పెండ్లివారితో నగరమంతా చాలా కోలాహలంగా ఉంది.

## విశ్వకర్మ సృష్టి
పర్వతరాజు తన రాజధానీ నగరాన్ని రమణీయంగా అలంకరింపచేశాడు. మార్గాలన్నిటిని తుడిచి పరిమళ జలాలచే తడిపారు. ద్వారదేశాలన్నింటిని అరటి బోదెలతో అలంకరించారు. పట్టు దారాలతో కట్టిన మామిడి తోరణాలను కట్టారు. సింహద్వారాలన్నిటిని బంతిపూల మాలలచే తీర్చిదిద్దారు. అంతా గర్గుడు చెప్పినట్లుగానే చక్కని ఏర్పాట్లను చేసి విశ్వకర్మను పిలిచి వివాహ మంటపాన్ని నిర్మించమని పురమాయించాడు.
అనేక అద్భుతాలతో కూడిన కళ్యాణ మండపాన్ని నిర్మించాడు విశ్వకర్మ. స్థలం ఉన్నచోట జలభ్రాంతిని, జలం ఉన్నచోట స్థల భ్రాంతిని కల్పించాడు. కృత్రిమ సింహాలచే, కృత్రిమ జల పక్షులచే, కృత్రిమ నెమళ్ళచే అలంకరించాడు. కొన్ని చోట్ల స్త్రీ, పురుషులు నృత్యం చేస్తూండగా ప్రేక్షకులు పారవశ్యంతో చూస్తున్నారు. సుందరులైన ద్వారపాలకులు కొన్నిచోట్ల ఖడ్గపాణులై కావలి ఉన్నారు. కొన్నిచోట్ల మదపుటేనుగులు మావటీలతోను, అశ్వాలు రౌతులతోను కూడి ఉన్నాయి. కొన్నిచోట్ల రథాలను సారథులు తోలుతున్నారు. కొన్నిచోట్ల పదాతి దళాలు ఆయుధాలతో నిలిచి ఉన్నాయి. ద్వారం వద్ద అద్భుతమైన మహాలక్ష్మి విగ్రహం ఉంది. అన్నీ కృత్రిమ విగ్రహాలే!
ఇంకా... బ్రహ్మ, విష్ణువు, లోకపాలురు, ఇంద్రుడు, మహర్షులు ఒకరేమిటి; తన నైపుణ్యంతో, బుద్ధికుశలతతో సృష్టికి ప్రతిసృష్టి చేసి ఆ మంటపాన్ని అత్యద్భుతంగా తీర్చిదిద్దాడు. 
విశ్వకర్మ. సమస్త దేవ లోకాన్ని అక్కడ సాక్షాత్కరింప చేశాడు. వారి వారి ప్రతిమలను చూచుకొని దేవతలే దిగ్భ్రాంతులయ్యారు. మరొక విచిత్రమేమంటే దేవతల నిజలోకాలు, నిజగృహాలు ఎలా ఉంటాయో అలాటి లోకాలను, గృహాలను క్షణంలో నిర్మించాడు. ఈ విధంగా అన్ని ఏర్పాట్లను పూర్తి చేసుకొని శివుని రాకకై నిరీక్షిస్తున్నాడు గిరిరాజు.

## శివుని యాత్రా సన్నాహం
శివుడు లగ్న పత్రికను చదువుకొని వెంటనే నారదుని స్మరించాడు. నారదుడు వచ్చి వాలేడు. అతనితో శివుడిలా ఆదరంగా "నారదా! గతమంతా నీకు తెలుసు. పార్వతిని తపస్సు చెయ్యమని ప్రోత్సహించింది నువ్వే! నువ్వు చేపట్టిన కార్యం ఫలరూపానికి వచ్చింది. ఇదిగో! లగ్న పత్రిక! నువ్వు మనో వేగంతో వెళ్ళి బ్రహ్మను, హరిని, ఇంద్రుని, ఋషులను, సమస్తదేవలోకాన్ని నామాటగా ఆహ్వానించు. రాని వారిని నా ఆత్మీయులుగా భావించలేను" అని చెప్పి పంపేడు. దేవర్షి ఆ కార్యాన్ని లెస్సగా నెరవేర్చేడు. శివుడు ముహూర్తంకోసం ఉత్కంఠతో ఎదురు చూస్తున్నాడు. శివగణాలన్ని సంతోషంతో నృత్యం చేశాయి.
శివునివైపు పెళ్ళి వారంతా ఒక్కొక్కరే కైలాసంలో బంధు, మిత్ర సపరివారంగా, భార్యాపుత్ర సమేతంగా మహోత్సాహంతో వచ్చి దిగుతున్నారు. ముందుగా విష్ణువు తన పరివారంతో వచ్చాడు. వాణీ సహితుడైన పితామహుడు వేదాలన్ని సుస్వరంగా తమకు తామే గానం చేస్తూండగా, హంస వాహనా రూఢుడై, శుభవచనాలను పలుకుతూ దిగాడు. తన వైభవమంతా వెల్లి విరియగా బృందారకులతో కూడి వచ్చి చేరాడు ఇంద్రుడు. శివునిచే ఆజ్ఞాపించబడిన వారందరు శివకార్యం తమ కార్యంగా భావించి సంతోషంతో వచ్చారు.
సప్త మాతృకలు శంకరునికి యథోచితంగా అలంకార విధిని నెరవేర్చారు. శివ సంకల్పం చేతనే అవి అలంకారాలుగా తోచాయి. బాల చంద్రుడు మణి మకుటంగా, ఫాలనేత్రం శుభతిలకంగా, సర్పాలు కర్ణకుండలాలుగా, ఇతర అవయవముల యుందున్న భుజగములన్నీ రత్నాభరణాలుగా, గజచర్మం పీతాంబరంగా, విభూతి చందన లేపనంగా చూపరులకు కనువిందు చేశాయి.
అప్పుడు పరమ సుందరుడైన శంకరుని సమీపించి మధురంగా నారాయణుడిలా అన్నాడు. "ఓ దేవదేవ! మహాదేవ! శరణాగత వత్సల! గృహ్య సూత్రాను సారంగా, విధివిధానంగా వివాహ కర్మను అనుష్ఠించటానికి దయ చెయ్యండి. మండప స్థాపనను, నాందీ ముఖాన్ని ప్రీతి పూర్వకంగా అనుష్ఠించండి. మీరీ విధానాన్ని పాటిస్తే లోకం అంతటా
అది వ్యాప్తి చెంది ఖ్యాతిని పొంద గలదు." విష్ణువు మాట యందు లోకాచారమునందు శ్రద్ధగల శంకరుడు ఆ కర్మలను విధివిధానంగా అనుష్ఠించాడు.
కశ్యపుడు, అత్రి, వసిష్ఠుడు, గౌతముడు, భాగురి, గురుడు, కణ్వుడు, బృహస్పతి, శక్తి, జమదగ్ని, పరాశరుడు, మార్కండేయుడు, శిలాపాకుడు, అరుణపాలుడు, అకృతశ్రముడు, అగస్త్యుడు, చ్యవనుడు, గర్గుడు మరియు శిలాదుడు, వీరంతా శివ కళ్యాణానికి వచ్చారు. ఇంకా దధీచి, ఉపమన్యువు, భరద్వాజుడు, అకృతవ్రణుడు, కుశికుడు, పిప్పలాదుడు, కౌత్సుడు, వ్యాసుడు అతని శిష్యులు ఇలా ఋషిగణమంతా వచ్చారు. వేదవేదాంగ వేత్తలైన ఆ ఋషులందరు పితామహుడు బ్రహ్మత్వాన్ని వహించగా వేదోక్త విధానంగా పవిత్ర వివాహ కర్మకు మంగళాన్ని కలిగించే రక్షాబంధన కార్యక్రమాన్ని పరమేశ్వరునిచే అనుష్ఠింప చేశారు. మండపాన్ని స్థాపించి దాని యందు సకల దేవతారాధన చేసి శంభునిచే గ్రహపూజను చేయించారు. ఋషులందరు వేద సూక్తాలను పఠించి వివిధ ఆశీర్వచనాలను, మంగళా శాసనాలను చేశారు. శివుడు వారందరికి సంభావన లిచ్చి సత్కరించి నమస్కరించాడు. ఋషులు, బ్రాహ్మణులు, దేవతలు ముందు నడవగా కైలాసం నుండి బయలుదేరాడు పెండ్లికొడుకైన శంకరుడు.

## శివుని వివాహ యాత్ర
రుద్రుని వెంట అసంఖ్యాక రుద్ర గణాలు చిత్రవిచిత్ర వాద్యధ్వనుల సంరంభంతో కదిలాయి. శంఖకర్ణుడు, కేకరాక్షుడు, విశాఖుడు, పారిజాతుడు, సర్వాంతకుడు, వికృతాననుడు, కపాలుడు, దుందుభుడు, కందుకుడు, కుండకుడు, ఆవేశనుడు, మహాకేశుడు, చంద్రతాపనుడు, అగ్నిముఖుడు, ఘనావహుడు, అమోఘుడు, కుముదుడు, కోకిలుడు, కాకపాదుడు, మహాబలుడు, నీలుడు. పూర్ణభద్రుడు, విరూపాక్షుడు, తాలకేతుడు... ఇంకా అనేక మంది గణాధ్యక్షులు కోట్ల సంఖ్యలోగల వారి వారి గణాలతో కదిలేరు. సర్వసైనాధ్యక్షుడైన వీరభద్రుని పర్యవేక్షణలో వారంతా నడిచారు. త్రిమూర్తులతో సహా సమస్తమైన దేవతల రూపాలను ధరించి ఉన్నారు వారు. సృష్టి అంతా వ్యాపించియున్న రుద్రగణాలన్ని కదిలాయి.
రుద్రుని సోదరియైన చండి మహోత్సాహంతో వచ్చింది. చాలా భయంకరంగా ఉంది ఆమె రూపం. సంధ్యా కాలంలో అరుణ ప్రభలతో రక్తం కక్కుతున్న ఆకాశంలా ఉంది... ఆమె ముఖం! అస్తంగత సూర్యుని మించి, అగ్నిగోళాల్లా వెలుగుతూ, రెప్పల సందున నిప్పులు కక్కుతున్న నేత్రాలు! ప్రేతాసనాసీనయై ఉంది. కాలకూటాన్ని కక్కే కాద్రవేయ, కాకోదరాదులు ఆమెకు ఆభరణాలు, నెత్తిమీద కాంచన పూర్ణ కలశం. వికృతాననులు, భయంకరాకారులు, ఐన పదకొండు కోట్ల రుద్రగణం ఆమె పరివారం. ఢమరు, భేరి, శంఖ, దుందుభి ధ్వనులకు దిక్కులు మార్మోగగా, జగత్తులోని అమంగళాలను నశింప చేసి మహీమండలాన్ని మంగళమయం చేస్తూ కోలాహలంగా వచ్చింది.
గణాల వెనుక ఇంద్రాది దిక్పాలురు, దేవతలు, సిద్ధులు నడిచారు. వారి మధ్య లక్ష్మీ సహితుడై, అలంకార శోభితుడై గరుడ వాహనారూఢుడై నారాయణుడు చుక్కల మధ్య చంద్రునిలా శోభించాడు. బ్రహేంద్రాది దేవతలందరు ధ్వజశోభిత వాహనాలపై వైభవోపేతంగా వెంట అనుసరించారు. హాహా, హూహూ, తుంబురు, నారాదాదులు సామగానం చేస్తూ పాదచారులై వెంబడించారు.
వారి మధ్య .... ప్రమధగణ పరివృతుడై.. శుద్ధస్పటిక సంకాశము, సర్వాంగ సుందరము, వేద శాస్త్ర, బ్రహ్మర్షి, సిద్ధ, మునిగణ సంభావిత ధర్మ స్వరూపము ఐన వృషభాన్ని అధిరోహించి, ... భూతగణ నాధునకు శీతకిరణుడు శ్వేతచ్ఛత్రమై రాజిల్ల... అంతరిక్ష మధ్యస్థమైన క్షీర సాగరంలా.... మహోతేజో విరాజమానుడై వెలిగి పోతున్నాడు... సర్వజ్ఞ శేఖరుడైన మహాదేవుడు.
వెండి కొండ వేలుపు పెండ్లి కొడుకైన వేళ... ఇలా సాగింది, 'శుభయాత్ర'.

## పెళ్లి వారికి ఎదురేగుట
శంకరుడు పెండ్లి కొడుకై సకల దేవతా సమూహంతో తన నగర శివార్లకు వచ్చేడని వర్తమానాన్ని విన్న హిమవంతుడు. బ్రాహ్మణులతో, తన కుమారులతో కలిసి తగిన సంచారాలతో ఎదురేగి స్వాగతం చెప్పాడు. శివుని సేనను, వైభవాన్ని చూచి తన కుమార్తెకు మంచి వరుడు లభించాడని మురసి పోయాడు. ధన్యుడనయ్యానని తనను తానే అభినందించు కొన్నాడు. పర్వతరాజు బంధు వర్గాన్ని, పరివారాన్ని చూచి దేవతలు విస్మితులై ఆనందాన్ని పొందారు. ఉభయ వర్గాల కలయిక పూర్వ పశ్చిమ సముద్రాలు కలిసి నుట్లుంది. సహస్ర దళ పద్మంలా శోభాయమానంగా ఉన్న సేనామధ్యమందు వామ దక్షిన పృష్ట స్థితుల యందు మాధవ, విధి, మహేంద్రులు కనువిందు చేస్తుండగా... కర్ణికా స్థానంలో నేత్ర పర్వంగా ఉన్న చంద్రశేఖరుని చూచి... ఆనందించి నమస్కరించి ఆపై తక్కిన వారందరికి కూడ నమస్కరించి స్వాగతం పలికాడు హిమవంతుడు. అతని వెంట వచ్చిన వారు కూడ పునః పునః అనేక నమస్కారాలు చేశారు. వారందరిని తన గృహానికి సగౌరవంగా తీసికొని వెళ్ళాడు.
మార్గ మధ్యంలో శివ సందర్శనాపేక్షతో పురంధ్రీ మణులు సౌధోపరి భాగాలను అధివసించి తమ కన్నుల సాఫల్యానికి తామే సంతోషించారు. వాళ్ళ కుతూహలం వర్ణించ రానిది. ఒకామె స్నానానికి వెడుతూ అభ్యంగన చూర్ణంతో అలాగే వచ్చింది! ఒకామె భర్తకు చామర సేవ చేస్తూ దానిని విడిచిపెట్టి వచ్చింది. చంటి పిల్లాడికి పాలు పూర్తిగా ఇవ్వకుండానే వచ్చింది ఒక బాలింత! భోజనానికి కూర్చొన్న భర్తకు వడ్డన పూర్తవకుండానే వచ్చింది... ఒక యువతి!
వారందరు పార్వతి అదృష్టాన్ని పరిపరి విధాల మెచ్చుకొన్నారు. అందరు శివుని పెండ్లి వారిపై పువ్వులను, సేసలను చల్లారు. ఇంత మంచి అల్లుడు దొరికినందుకు మేనక ఆనందానికి మేరలేదు.

## శివుడు హిమవంతుని గృహానికి వెళ్ళుట 
అడుగులకు మడుగు లొత్తుతూ గంగాధరుని సపరివారంగా తన మహారాజ మందిరానికి ఆహ్వానించాడు నగాధి రాజు. అందరు పెండ్లి నడకలు సాగించారు. శ్రేష్ఠమైన సింహద్వారం దగ్గర ఆగారు. అక్కడ మేనకాదేవి బంగారు మంగళ హారతి పళ్ళెరాన్ని పట్టుకొని సిద్ధంగా ఉంది. మనోహారిణులైన యువతులనేకమంది దీప పాత్రలను ధరించి ఆమె చుట్టూ ఉన్నారు. దీపకాంతుల ప్రకాశంలో వారు ధరించిన శ్రేష్టమైన రత్నాభరణాలు మెరిసి పోతున్నాయి. పెండ్లి కొడుకైన శంకరునికి కర్పూర నీరాజనమిచ్చి కీడు తీశారు పుణ్యాంగనలు. సర్వలోకాలకు మంగళాల నిచ్చే ఆ పరమాత్మకు అమంగళ పరిహారార్థం నీరాజనమా! స్త్రీల వేడుకకు శంకరుడు ముచ్చట పడ్డాడు..
గిరిసౌర్వభౌముడైన హిమవంతుని రాజ కుటుంబ మంతా రెప్ప వేయకుండ ముక్కంటిని చూచారు. మహా సౌందర్యరత్నాకరుడైన శంకరుడు వరుని వేషంలో మరీ మనోహరంగా ఉన్నాడు! చారు చంపక వర్ణాభుడు. ఏక వక్రుడు, త్రినేత్రుడు, ప్రసన్నాస్యుడు, రత్న స్వర్ణాది భూషితుడు, మాలతీ మాలాయుక్తుడు, రత్న మకుటోజ్జ్వలుడు, సత్కంఠాభరణుడు, సుందర వలయాంగద భూషితుడు, చందనాగరు కస్తూరీ కుంకుమ శోభితుడు, రత్నదర్పణ హస్తుడు, కజ్జలోజ్జ్వల లోచనుడు, సర్వాంగ సుందరుడు ఐన ఇందుధరుని చూచి మేనకా హిమవంతులు ఇంకా అక్కడున్న తక్కిన వారంతా ముదిత మానసులై ఉమాదేవి సౌభాగ్యాన్ని ప్రశంసించారు. ఈ విధంగా ద్వారం వద్ద జరిగే ఆచారాన్ని అనుష్ఠించి శంకరుడు తన విడిదికి వెళ్ళాడు. 
అనంతరం ఆ దుర్గాదేవి అంతఃపుర పరిచారికలతో కూడి కులదేవతారాధనకై నగరోప కంఠానికి బయలు దేరింది. మహేంద్ర నీలద్యుతి కోమలాంగి, స్వాంగ భూషిత, ప్రసన్న వదన. చారు కబరీభర. కంబుకంఠి. సిందూర బిందు శోభిత, రత్న హార విరాజిత. రత్న కంకణ మండిత, క్రీడా పద్మ విభూషిత, ఘనసార కుంకుమ చందన చర్చిత, క్వణన్మంజీర లాక్షారంజిత పాద మండిత, సర్వావయవ సుందరి ఐన ఆ ఇందు కళాధరిని చూచి బృందారకు లందరు భక్తితో ప్రణమిల్లారు. గౌరి దేవిని చూచిన శంకరునకు పులకాంకురాలు మేన పొడమగా శరీరం పనస కాయవలె ఐపోయింది. ఆయన కన్నుల నిండ ఆమె రూపమే! అతనుడైన మన్మథుడు మదనారిని చూచి కెవ్వు మన్నాడు... అదెవరికీ వినిపించలేదు. బ్రహ్మగారు నవ్వు కొన్నాడు... అదెవరికి కనుపించ లేదు. ఆ తరువాత కాళి తన కులదైవమైన అంబికను అర్చించి తండ్రి మందిరానికి తిరిగి వచ్చింది.

## శివపార్వతుల కళ్యాణం
ఆ తరువాత హిమవంతుని ప్రార్ధనను మన్నించి వరుడు సపరివారంగా ఆయన అంతఃపురంలో ప్రవేశించాడు. వేదాచారాన్ని, లోకాచారాన్ని అనుసరించి శివుడిచ్చిన అలంకారాలతో పార్వతిని అలంకరించారు. తరువాత కర్పూర నీరాజన మిచ్చారు. రత్నాలు కుట్టబడిన కంచుకాన్ని, జంట వస్త్రాన్ని ధరించింది ఆమె. చిత్తంలో శివధ్యానం చేస్తూనే ఉంది. మంగళ వాద్యాలు మార్మోగుతున్నాయి. ఇంతలో జ్యోతిశ్శాస్త్ర విశారదుడైన గర్గుడు పాణిగ్రహణ సమయ మాసన్నమైందని గుర్తించి; వరుడైన శంభుని తోడ్కొని రావలసిందిగా హిమవంతునకు పురమాయించాడు.
ఆయన కోరిక మేరకు వేదవేత్తలైన బ్రాహ్మణులు మంగళ ద్రవ్యాలను చేతుల యందు పట్టుకొని, వధువు బంధువర్గం వెంటరాగా సుస్వరంతో వేద మంత్రాలను పఠిస్తూ ఉత్సాహంతో శివ సన్నిధానానికి కదిలారు. వారి వేద ఘోషకు ఋషులు, దేవతలు, గణాలు అందరు ఒక్కసారిగా సంతోషంతో లేచి నిల్చున్నారు. వారిలో వారిలా అనుకొన్నారు: "మనం ధన్యుల మయ్యాం! శివుని తీసికొని వెళ్లటానికి ఆడపెళ్ళివారొస్తున్నారు. సుముహూర్తం సమీపించింది. ఇంత కాలానికి బాలచంద్ర ధరుడైన మన శంకరుడు జంటవాడు కాబోతున్నాడు. జగత్తుకు మంగళాల నిచ్చే పార్వతీ పరమేశ్వరుల కళ్యాణాన్ని చూడబోతున్నాం! త్వరగా నడవండి!"
వారిలో వారిలా మాట్లాడుకొంటూ ఉండగానే పర్వతరాజు బంధువులు, మంత్రులు వచ్చి "కన్యాదాన సమయం ఆసన్నమైంది! బయలు దేరండి!" అని ప్రార్థించారు. ఆ మాటను విన్నదేవతలందరు పర్వతరాజు నుద్దేశించి జయజయ ధ్వానాలు చేశారు. పార్వతీ పాణిగ్రహణ కుతూహలుడైన శంకరుడు తన శృంగార భావాలను గుప్తంగా ఉంచుకొని గంభీరంగా ఉన్నాడు. అక్కడున్న వారంతా పెళ్ళైన వారే కనుక శివుని తొందరను కనిపెట్టక పోలేదు. హరి బ్రహేంద్రాది లోకపాలకులందరు మంగళ వాద్యాలు మార్మోగుతూ ఉండగా పెళ్ళి కొడుకైన శంకరుని వృషభ వాహనారూఢుని చేశారు. కొందరు ఢమరుకాలు మ్రోగించారు. కొందరు శంఖాలను పూరించారు. కొందరు జేగంటలను వాయించారు. కొందరు వేణువులను ఊదారు. వీరందరితో కూడి వరుడు ఛత్ర, చామర శోభితుడై హిమవంతునింటికి చేరుకొని వాహనాన్ని దిగాడు. అంగనా మణులు హారతు లిచ్చారు. వేదిక నలంకరించాడు వరుడు. పురోహిత స్థానంలో గర్గ మహర్షి ఉండి మధుపర్కాదు లిచ్చి మంగళకర్మలన్నింటిని చేయించాడు.
సుముహూర్తం సమీపించగా హిమవంతుడు భార్యా సహితుడై... "ఇమాం కన్యాం తుభ్యమహం దదామి పరమేశ్వర। భార్యార్థే పరిగృహ్లిష్వ ప్రసీద సకలేశ్వర ॥" - (ఈ కన్యను నేను నీ కొరకు ఇస్తున్నాను. ఓ పరమేశ్వర ! నీవు ప్రసన్నుడవై ఈమెను భార్యగా స్వీకరించు) అని మంత్రాన్ని చదివి పార్వతి చేతిని శివుని చేతిలో ఉంచి బ్రహ్మానంద భరితుడయ్యాడు. శంకరుడు కూడ వేద మంత్రాన్ని పఠించి పార్వతి చేతిని తన చేతితో పట్టుకొని భూమిని సృశించి "కామస్య కో దాత్" ఇత్యాది మంత్రాన్ని పఠించాడు. అందరూ ఆనందించారు. ఈ విధంగా పార్వతీ పరమేశ్వరుల పాణిగ్రహణ మహోత్సవం సకలజన లోచనోత్సవంగా సాగింది.

## బ్రహ్మ మోహం
పాణిగ్రహణానంతరం పార్వతీ పరమేశ్వరులిద్దరూ లాజహోమ విధిని నెరవేర్చారు. ఆ సమయంలో వారిద్దరు అగ్నిప్రదక్షిణం చేస్తూండగా.... నక్షత్రముల వంటి నఖములు కలిగి, పారాణిచే అలంకరింప బడిన పద్మముల వంటి పార్వతీ చరణద్వయాన్ని చూచి శివమాయచే బ్రహ్మగారు క్షుభిత మానసుడయ్యాడు. పాదద్వయాన్ని తేరిపార చూచాడు. విధాత అంతర్యాన్ని తెలుసుకున్న త్రినేత్రుడు ఆగ్రహావేశుడయ్యాడు. అచటి దేవతలంతా భయభ్రాంతులై సదా శివుణ్ణిలా స్తుతించారు. 
శ్లో॥ 
దేవదేవ జగద్వ్యాపిన్ పరమేశ సదాశివ ॥ జగదీశ జగన్నాథ సంప్రసీద జగన్మయ ॥ 
సర్వేషామపి భావానాం త్వమాత్మాహేతు రీశ్వరః | నిర్వికారో-వ్యయో నిత్యో నిర్వికల్పో క్షరః పరః || 
ఆద్యంతావస్య యన్మధ్య మిదమన్యదహం బహిః । యతో-వ్యయస్స నైతాని తత్సత్యం బ్రహ్మచిద్భవాన్ || 
తవైవ చరణాంభోజం ముక్తికామా దృఢవ్రతాః | విసృజ్యోభయత స్సంగం మునయ స్వముపాసతే |
తా|| 
ఓ దేవదేవా! జగద్వ్యాపీ! పరమేశ్వర! సదాశివ! జగదీశ! జగన్నాథా! జగత్స్వరూపా! మాపై ప్రసన్న భావాన్ని చూపించు. సర్వప్రాణులకు ఆత్మ, కారణము, ఈశ్వరుడు నీవే! నీవు వికార రహితుడవు. నాశం లేని వాడవు. నిత్యము, నిర్వికల్పము, అక్షరము ఐన పరబ్రహ్మము నీవే. ఆది, మధ్యము, అంతము అంతా నీవే! ఇది, మరియొకటి, నేను, నాకంటె భిన్నము.... ఇత్యాది భేధములు లేనిది, అవ్యయము, సచ్చిదనము అగు ఆ పరబ్రహ్మ నీవే! ముముక్షువులు, దృఢవ్రతులు, అగు మునులు ఇహపరముల యందు సంగమును వీడి నీ పాద పద్మాలను మాత్రమే సేవిస్తారు.

శ్లో॥ త్వం బ్రహ్మ పూర్ణమమృతం విశోకం నిర్గుణం పరమ్ | ఆనంద మాత్ర మవ్యగ్ర మవికార మనాత్మకమ్ || 
విశ్వస్య హేతు రుదయస్థితి సంయమనస్యహి | తదపేక్ష తయాత్మేశోన పేక్ష స్సర్వదా విభుః ॥ 
ఏకస్త్వ మేవ సద సద్వయ మద్వయమేవచ | స్వర్ణం కృతాకృతమివ వస్తు భేదో న చైవహి ॥ 
అజ్ఞానతస్త్వయి జనైర్వికల్పో విదితోయతః । తస్మాద్భమ ప్రతీకారో నిరుపాధే ర్నహి స్వతః ॥
తా|| 
పూర్ణము, అమృతము, శోక రహితము, నిర్గుణము, ఆనంద ఘనము, వ్యగ్రత లేనిది, వికారములు లేనిది, ఉపాధి కంటె భిన్నమైనది. ఐన పరబ్రహ్మవు నీవే. ఈ సృష్టికి కారణం నీవే. ఆత్మ, ప్రభువు నీవే. సర్వ వ్యాపకుడవైన నువ్వు ఏనాడూ జగత్తుపై ఆధారపడి లేవు. నువ్వు... ఒక్కడివే ఐనను కార్య కారణ రూపాలను పొంది ద్వైత, అద్వైత
స్వరూపుడుగ ఉన్నావు. బంగారం స్వరూపంలో ఒక్కటే! నగలు వేరు! జనులు అజ్ఞానం చేత నీ యందు భేద భావాన్ని కలిగి ఉంటారు. ఉపాధికి అతీతుడవైన నీ యందు భేదం లేదు, కనుక భ్రమను నివారించే అద్వైతమే అందరికి ఆశ్రయం.

శ్లో॥ ధన్యా వయం మహేశాన తవ దర్శన మాత్రతః | దృఢ భక్తజనానందప్రద శంభో దయాంకురు ॥ 
త్వమాదిస్త్వమనాదిశ్చ ప్రకృతేస్త్వం పరః పుమాన్ | విశ్వేశ్వరో జగన్నాథ్ నిర్వికారః పరాత్పరః ॥ 
యోయం బ్రహ్మాస్తి రజసా విశ్వమూర్తిః పితామహః | త్వత్ప్రసాదాత్ప్రభో విష్ణు స్సత్త్వేన పురుషోత్తమః ॥
తా॥ 
ఓ! మహేశ్వర! నీ దర్శన మాత్రం చేతనే ధన్యుల మయ్యాం. ఓ ఆనందప్రద! దయ చూపు. ఈ జగత్తుకు నువ్వు కారణం. కాని నీకు కారణం లేదు. ప్రకృతికి అతీతుడవైన పురుషుడవు నువ్వే. నువ్వు విశ్వేశ్వరుడవు. జగన్నాథుడవు, నిర్వికారుడవు, పరాత్పరుడవు. హే ప్రభో! ఈ బ్రహ్మనీ అనుగ్రహం చేతనే రజోగుణ ప్రధానుడై సృష్టికర్త ఐనాడు. విష్ణువు సత్త్వగుణ ప్రధానుడై లోక పాలకుడైనాడు.

శ్లో॥ కాలాగ్ని రుద్రస్తమసా పరమాత్మా గుణై పరః | సదాశివో మహేశాన స్సర్వవ్యాపీ మహేశ్వరః ॥ 
వ్యక్తం మహచ్చ భూతాది స్తన్మాత్రాణీంద్రియాణిచ | త్వయై వాధిష్ఠితాన్యేవ విశ్వమూర్తే మహేశ్వరః ॥ 
మహాదేవ పరేశాన కరుణాకర శంకర | ప్రసీద దేవ దేవేశ ప్రసీద పురుషోత్తమ ॥ 
వాసాంసి సాగరాస్సప్త దిశశ్చైవ మహాభుజాః ! | ద్యౌర్మూర్ధాతే విభోర్నాభిః ఖంవాయుర్నాసికా తతః ॥
తా|| 
తమోగుణ ప్రధానుడై కాలాగ్ని... రుద్రుడైనాడు. కాని నువ్వు గుణాతీతుడవు. ఓ సదాశివా! సర్వవ్యాపీ! మహేశ్వరా! విశ్వమూర్తీ! అవ్యక్తం నుండి పుట్టిన మహత్తత్త్వం, భూతతన్మాత్రలు పంచభూతాలు, ఇంద్రియాలు నీచేతనే అధిష్ఠితాలై ఉన్నాయి. మహాదేవా! పరమేశ్వరా! కరుణానిధీ! శంకరా! దేవదేవా! ఈశ్వరా! పురుషోత్తమా! దయ చూపు. సప్త సముద్రాలు నీ వస్త్రాలు. దిక్కులు నీ మహాభుజాలు. ద్యులోకం నీ శిరస్సు. ఆకాశం నాభి, వాయువు నాసిక. 

శ్లో॥ 
చక్షంష్యగ్నీ రవిస్సోమః కేశా మేఘాస్తవ ప్రభో । నక్షత్ర తారకాద్యాశ్చ గ్రహాశ్చైవ విభూషణమ్ ॥ 
కథం స్తోష్యామి దేవేశ త్వాం విభో పరమేశ్వర | వాచామగోచరోసి త్వం మనసాచాపి శంకర ॥ 
పంచాస్యాయ చ రుద్రాయ పంచాశత్కోటి మూర్తయే । త్ర్యధిపాయ వరిష్ఠాయ విద్యాతత్త్వాయ తే నమః || 
అనిర్దేశ్యాయ నిత్యాయ విద్యుజ్ఞ్యాలాయ రూపిణే | అగ్ని వర్ణాయ దేవాయ శంకరాయ నమో నమః || 
విద్యుత్కోటి ప్రతీకాశ మష్టమూర్తిం సుశోభనమ్ । రూపమాస్థాయ లోకే స్మిన్ సంస్థితాయ నమో నమః ||
తా || 
సూర్య, చంద్ర, అగ్నులు నీ కన్నులు. మేఘాలు నీ కేశములు, నక్షత్రాలు, గ్రహాలు ఇత్యాదులు నీ అలంకారాలు. నిన్నెలా స్తుతించాలి ? వాక్కులకు అందవు. శంకరా! మనస్సుకు గోచరించవు! ఐదు ముఖాలు కలవాడు, యాభైకోట్ల రూపములు గలవాడు, భూర్భువస్సువర్లోకములకు ప్రభువు, సర్వోత్తముడు, జ్ఞాన స్వర్వోత్తముడు, అగు నీకు నమస్కారం. ఇదమిత్థంగా నిర్దేశింప శక్యం కానివాడు, నిత్యుడు, విద్యుత్తుల వలె ప్రకాశించు రూపం కలవాడు అగు శంకరునకు నమస్కారం. కోటి విద్యుత్తు కాంతి కలవాడు, సుందరమగు ఎనిమిది రూపాలను ధరించి లోకమంతా వ్యాపించి యున్నవాడు అగు నీకు నమస్కారం.
దేవతల స్తోత్రానికి భక్త వత్సలుడైన శంకరుడు ప్రీతుడై అభయమిచ్యాడు. ముప్పు తప్పిందని వేలుపులు సంతోషించారు. బ్రహ్మ తేజస్సునుండి పుట్టి జారిపడిన వీర్యకణాల నుండి మహాకాంతితో ప్రకాశించే వాలఖిల్యాది ఋషులు వేలాదిగా పుట్టారు. వారందరు పుడుతూనే 'తండ్రీ! తండ్రీ! అంటూ బ్రహ్మ గారిని చేరి నిలబడ్డారు. ఈశ్వర సంకల్పంచే ప్రేరితుడై నారదుడు వారితో కోపంగా ఇలా అన్నాడు. “ఓ వాలఖిల్యులారా! మీరందరు కలసి గంధమాదన పర్వతానికి వెళ్ళండి. అచ్చట మీరు గొప్ప తపస్సు చేసి మునీశ్వరులై సూర్యునకు శిష్యులు కాగలరు. ఇక్కడ మీకు ప్రయోజనం లేదు. కనుక మీరిక్కడ ఉండవద్దు. ఇది ఈశ్వరాజ్ఞ."
నారదుని పలుకులను విన్న వాలఖిల్యాది మహర్షులు శివునికి నమస్కారం చేసి వెంటనే వెళ్ళి పోయారు. ఆపై విష్ణువు ఓదార్చగా విధాత భయాన్ని వీడి ఇందుధరుని స్తుతించాడు. మహేశ్వరుడు ప్రసన్నుడు కాగా అందరు మహానందాన్ని పొందారు.

## పేరంటాండ్ర పరిహాస వచనాలు
బ్రహ్మగారు ఆ వివాహ యజ్ఞంలో శివపార్వతుల చేత తదనంతర కార్య క్రమాన్ని వేదోక్తంగా అనుష్ఠింప చేసాడు. వారిద్దరికి శిరస్సులపై అభిషేకింప జేసి, ధ్రువ నక్షత్ర దర్శనాన్ని చేయించి, ఆపై హృదయ స్పర్శ కర్మను జరిపించాడు. విప్రులు స్వస్తి పఠనాన్ని మహదానందంతో సాగించారు. ఫాల లోచనుడు పురోహితుల ఆజ్ఞ మేరకు గిరిజా దేవి సీమంతంపై సిందూరాన్ని ఉంచాడు. ఆపై బ్రహ్మగారు వారిద్దరని ఒకే ఆసనంపై కూర్చుండ బెట్టాడు. పిమ్మట హోమ శేష ద్రవ్యాన్ని వధూవరులు భుజించారు. ఈ విధంగా పార్వతీ పరమేశ్వరుల వివాహ యజ్ఞం సుసంపన్నం కాగా... శంకరుడు నవరత్నాలతో నింపిన పూర్ణ పాత్రను బ్రహ్మ కట్నంగా పితామహున కిచ్చి సంతోష పెట్టాడు. తక్కిన బ్రాహ్మణులందరని యథోచితంగా సత్కరించాడు. అందరు జయ జయ ధ్వానాలు చేసి హిమవంతుని వద్ద సెలవు తీసికొని స్వస్థానాలకు తిరిగి వెళ్ళారు.
అటు పిమ్మట స్త్రీల కార్యక్రమం మొదలైంది. హిమవంతుని రాజధానీ నగరంలోని పుణ్య స్త్రీలందరు ఒకరి నొకరు మంగళకరమైన నామధేయాలతో పిలుచుకొంటూ, చేయి చేయి పట్టుకొని కేరింతలతో, కలకలా రావాలతో, హర్ష ధ్వానాలను చేస్తూ, పాద కటకాలు ఘల్లని మ్రోయ, పూల వాసనలు రంజిల్ల, యువతుల కరకంకణ నిక్వాణాలను నవ్వుల కిల కిలా రావాలను ద్వారపంజరస్థ కీరాంగనలు అనుకరింప హిమవంతుని రాజసౌధానికి వచ్చి చేరారు. వచ్చి నూతన వధూవరులైన గిరిజా శంకరులను కన్నుల పండువుగా అలంకరించి వాస గృహంలో ప్రవేశ పెట్టారు.
తారకాసురుని భాధల నుండి సర్వ సుపర్వులు విముక్తి పొందటానికి తగిన సమయం ఆసన్నమైందని; నిండు జవ్వనంలో భర్తృ మరణంతో ఎండి మ్రోడైన రతి జీవితంలో పండు వెన్నెలలు విరిసే శుభతరుణం సమీపించిందని ఎరిగిన పదహారు మంది దివ్యాంగనలు మహాదరంతో వచ్చారు. సరస్వతి, లక్ష్మి, సావిత్రి, గంగ, అదితి, శచి, లోపాముద్ర, అరుంధతి, అహల్య, తులసి, స్వాహా, రోహిణి, పృథివి, శతరూప, సంజ్ఞ, రతి... వీరందరు వచ్చి శయ్య నలంకరించిన శంకరునితో తియ్యగా ఇలా మాట్లాడారు.
“ఓ సర్వజ్ఞ శేఖరా! ప్రాణాధికమైన నీ ప్రియురాలు సతీదేవి నీకు లభించింది. రాకాచంద్రుని పరిహసించే ఈ పార్వతీ ముఖసందర్శన మాత్రం చేతనే సర్వతాపాలు నశిస్తాయి. నీ తాపము తొలగి పోతుంది. ఈ పైన మీకు వియోగం ఉండబోదు. ఈ సతి నాకాశ్రితురాలు కాగలదు... అని సరస్వతి భావి శుభాన్ని పలికింది. 
"ఓ మదనాంతకా! ఈ పాటికి బిడియాన్ని విడిచి నీ ఎడదలో ఈ సతీదేవిని దాచుకో! ఈమె నీ ప్రాణవాయువు!" అని లక్ష్మీ దేవి సరసంగా ఎత్తి పొడిచింది.
"ఓ తరుణేందు ధరా! ఎవరి కోసం నువ్వింత కాలం విరహంతో వేగి విలపించావో ఆ సతీదేవి నీకు తిరిగి దక్కింది. నీ హృదయంలో పదిలంగా భద్రపర్చుకో! ప్రియురాలి విషయంలో లజ్జకు తావులేదు". అని శచీ దేవి అనునయించింది.
"స్వర్ణ శోభాన్వితయైన నీ సఖి యొక్క అరవింద సదృశమైన హస్తాన్ని పట్టుకొని తుమ్మెద రెక్కల వంటి ఆమె కురులను మృదువుగా సవరించు. దీన్ని మించిన సౌభాగ్యం మరొకటి లేదు సుమా!" - అని గంగా దేవి సుధామధురంగా పలికింది.
"ఓ భావజ్ఞ శేఖరా! సర్వాంతర్యామి యైన నీకు తెలియని మనోభావంలేదు. కనుక ఈ ఉమాదేవి మనోభావాన్ని గుర్తించి మసలుకో” - అని వసుంధర మృదువుగా చెప్పింది.
"ఓ నీలకంఠా! భోజనా లయ్యాక స్త్రీలకు ఇంకా పని మిగిలి ఉంటుంది. కనుక నువ్వు పార్వతికి తాంబూల మిచ్చి శయనింప వచ్చు" అని లోపాముద్ర లోక ధర్మాన్ని చెప్పింది.
“ఓ ఫాలలోచనా! మేనకా దేవి ఈ వివాహానికి మొదట్లో అంగీకరించ లేదు. నేను ఆమెకు అనేక యుక్తులను చెప్పి ఒప్పించాను. కనుక ఈ సుకుమారి అభీష్టాన్నెరిగి ప్రవర్తించు” అని అరుంధతి దాంపత్య ధర్మాన్ని చెప్పింది.
"ఓ లోక నాయకా! నువ్వెంత ధర్మజ్ఞుడవైనా స్త్రీల వచనాలను త్రోసిపుచ్చకు. మన్నించు. వివాహ, వ్యవహారాలలో స్త్రీలకు ప్రాగల్భ్యం ఉంది సుమా" అని దాంపత్య ధర్మాన్ని చెప్పింది స్వాహాదేవి.
అందరి కంటె పెద్ద ముతైదువ అదితి పార్వతికిలా హితోపదేశం చేసింది. "కుమారీ! భోజనాంత మందు నీ ప్రాణప్రియుడైన శంకరునకు ముఖ శుద్ధ్యర్ధం ప్రేమతోను, ఆదరంతోను శుధ్ధ జలాన్ని భక్తితో అందీయటం మరచి పోకుసుమా! ఇట్టి ప్రేమ దంపతుల మధ్య దుర్లభం".
ఇలా రసోచిత వాక్కులను పల్కిన ఆ పతివ్రతామతల్లులను సముదంచిత రీతిని సత్కరించి పరమేశ్వరుడు మనోవాంఛా తృప్తుడై, ఆనందంలో మునిగి పోయాడు.

## మన్మథుడు పునర్జీవనం
ఈ శుభ సమయం ఎప్పుడొస్తుందా అని ఎన్నో సంవత్సరాలుగా ఎదురు చూస్తున్న రతీదేవి దీనవత్సలుడైన శంకరుని సమీపించి ఇలా ప్రార్థించింది. "హే గిరిజా వల్లభా! పార్వతీ పాణిగ్రహణం చేసి దుర్లభమైన సౌభాగ్యాన్ని పొందావు. ఈ మహాత్సవంలో అందరు ఆనందంగా ఉన్నారు. భర్తృహీన నైన నేను దుఃఖితురాలనై ఉన్నాను. ఈ శుభ సమయంలో నా పతిని పునర్జీవితుని చేసి మనిద్దరికి సమానంగా సంప్రాప్తించిన వియోగ దుఃఖాన్ని తొలగించు. అందరికి ఆనంద ప్రదాయకమైన నీ వివాహం ఉత్సవంగా సాగింది. నన్ను కూడా ఉత్సవం కలదానిగా చేయి. నా భర్త జీవించాక పార్వతితో నీ వివాహం పరిపూర్ణ మవుతుంది."
ధూళిధూసరితమై శోభాహీనమైన శరీరం, కాంతి లేని ముఖం, బాష్పవారి సంకులమైన నేత్రాలు, నిరాభరణ భూషితురాలై మూర్తీభవించిన శోక దేవతలా ఉన్న రతి 'నాథా! నాథా' అని రోదిస్తూ తన భర్త చితాభస్మాన్ని మృత్యుంజయుని ముందుంచింది. రతి రోదనాన్ని విన్న లక్ష్మీ, సరస్వత్యాది దేవీ మూర్తు లందరు శోకించి దీనంగా... మన్మథుని బ్రతికించి రతి జీవితంలో ఉత్సాహాన్ని నింప వలసిందిగా శివుని ప్రార్ధించారు. వెంటనే కరుణా సముద్రుడైన శంకరుడు తన కృపామృత దృష్టిని చితాభస్మంపై ప్రసరింప చేయగానే మునుపటి వేషంతో, చిహ్నాలతో, ధనుర్బాణాలను ధరించి పరమ సుందరుడైన మన్మథుడు సాక్షాత్కరించాడు. అంత రతీమన్మథులిద్దరు చేతులు జోడించి శివునకు నమస్కరించి, స్తుతించి, శాశ్వతమైన శివభక్తిని వరంగా కోరగా 'అలాగే అగుగాక! అని ఫాల లోచనుడు వర మిచ్చాడు. అంత ప్రీత మానసులై రతీ మన్మథులిద్దరు వైకుంఠానికి చేరుకొన్నారు. తదనంతరం...
శివుడు వాస గృహంలో ఉమాదేవిని ఎడమవైపు కూర్చుండ పెట్టుకొని క్షీరాన్నాన్ని తినిపించగా, ఆమె కూడా అలాగే చేసింది. పిమ్మట మహేశ్వరుడు కర్తవ్యాచరణ పూర్తి కాగానే మేనా హిమవంతుల అనుజ్ఞను పొంది జనావాసానికి వచ్చాడు. అక్కడ మహోత్సవం ప్రవర్తిల్లింది. దేవతలంతా ఆయనను ఇలా స్తుతించారు.
శ్లో॥ 
జయ శంభో, ఖిలాధార జయనామ మహేశ్వర । జయరుద్ర మహాదేవ జయ విశ్వంభర ప్రభో ॥ 
జయకాళీపతే స్వామిన్ జయానంద ప్రవర్ధక | జయత్ర్యంబక సర్వేశ జయ మాయాపతే విభో॥
జయ నిర్గుణ నిష్కామ కారణాతీత సర్వగ | జయ లీలాఖిలాధార ధృత రూప నమోస్తుతే || 
జయస్వభక్త సత్కామ ప్రదేశ కరుణాకర | జయ సానంద సద్రూప జయ మాయాగుణాకృతే ॥
జయోగ్ర మృడ సర్వాత్మన్ దీన బంధో దయానిధే ॥ జయవికార మాయేశ వాఙ్మనో తీత విగ్రహ ॥
తా||
హే! శంభో! సర్వాధారా! జయము. ఓ మహేశ్వరా నీ నామమునకు జయము. ఓ రుద్రా! మహాదేవా! జయము. జగత్తును పోషించే ఓ ప్రభూ! జయము. కాళీపతీ! స్వామి! జయము. ఆనందమును పెంపొందించు వాడా జయము. ముక్కంటి! సర్వేశ్వరా! జయము. మాయాధీశా! ప్రభూ! జయము. ముక్కంటి! సర్వేశ్వరా! గుణరహితా! కామరహితా! కారణమగు ప్రకృతికి అతీతమైన వాడా! సర్వవ్యాపీ! జయము. లీలచే సర్వమునకు ఆధారమై రూపమును ధరించిన వాడా! జయము. నీకు నమస్కారం. నీ భక్తులకు యోగ్యమగు కామనలను ఇచ్చు ఈశ్వరా! దయానిధీ! జయము. సచ్చిదానంద రూపా! జయము. మాయచే గుణములను రూపమును స్వీకరించిన వాడా! జయము.
భయంకరాకారా! రక్షకుడా! సర్వాత్మా! ధీనబంధూ! దయాసముద్రా! జయము. వికారములు లేనివాడా! మాయాధీశా! వాక్కులకు, మనస్సునకు అతీతమైన విగ్రహము కలవాడా! జయము. ఇలా స్తుతించి అందరూ స్వస్థానాలకు వెళ్ళారు.

## పెళ్లి భోజనాలు
హిమవంతుడు మగ పెండ్లి వారందరిని భోజనాలకు రావలసిందిగా తన కుమారులచే ఆహ్వానాలు పంపేడు. ఇక్కడ భోజన ప్రాంగణం పరిశుధ్దంగాను, శోభనంగాను ఉంది. శుభ్రంగా తుడిచి, పరిమళ ద్రవ్యాలను కలిపిన పన్నీటితో దుమ్ము రేగకుండా నేలను తడిపారు. త్రిమూర్తులు తక్కిన దేవతాగణం ఒక వరుసలో కూర్చున్నారు. నంది, భృంగి, వీర భద్రుడు తక్కిన గణనాయకులు ఒక పంక్తిలో ఆసీనులయ్యారు. ఋషులు, మునులు, విప్రులు వేరే పంక్తిలో తిష్ఠ వేశారు. చండి తన గణాలతో అనేక హాస్య వచనాలను పలుకుతూ ప్రత్యేక పంక్తిలో కూర్చుంది. వివిధ రకాలైన భక్ష్య, భోజ్య, చోష్య, లేహ్య పానీయాలను వడ్డించారు. అందరూ తృప్తిగా ఆరగించారు.
అనంతరం శివుని, ప్రత్యేక విడిది గృహంలో విశ్రాంతిని తీసుకోమని ఆహ్వానించారు. మహా శోభనంగా ఉంది ఆ గృహం. ఆ భవనంలో అతి రమణీయమైన రత్న పర్యంకం మీద ఆ రాత్రి శయనించాడు చంద్రశేఖరుడు. ఉషః కాలం కాగానే దేవత లందరు మేల్కొని శివుని శయన మందిరం వద్దకు చేరి సౌఖశాయనికులై ఇలా సుప్రభాత వాక్యాలను పలికారు.
శ్లో|| 
ఉత్తిష్టోత్తిష్ట భద్రంతే భువనః ప్రమథాధిప | జనావాసం సమాగచ్ఛ కృతార్ధాన్ కురు తత్ర తాన్ ||
ఓ ప్రమథపతీ! లెమ్ము, లెమ్ము. నీకు మంగళమగు గాక! మాకు మంగళముల నిమ్ము. జనుల నివాసము వద్దకు రమ్ము. అచట వారిని కృతార్థులను చేయుము.
సౌఖశాయనికులై (రాత్రి సుఖంగా నిద్ర పట్టిందా అని అడిగిన వారై) నిలబడిన దేవతలను శివుడు మందహాసంతో పల్కరించి పంపించి ప్రాతః కృత్యాలను పూర్తి చేసికొని జనావాసాన్ని చేరుకొన్నాడు.

## అరుంధతి ఉపదేశం
పార్వతీ పరమేశ్వరుల వివాహ యజ్ఞ సందర్భంగా నాల్గవ రోజున చతుర్థీ కర్మ శుద్ధిగా, యథావిధిగా ఆచరింప బడింది. దీనిని ఆచరించక పోతే వివాహ యజ్ఞం భగ్నమవుతుంది. ఉభయ పక్షాల వారు వేదశాస్త్ర పారంగతులైన విప్రులను భూరి సంభావన లిచ్చి సత్కరించారు. సంగీత, నాట్య ఉత్సవాలు విరివిగా సాగాయి. ఐదు రోజుల వివాహా నంతరం పర్వత రాజు కోరిక మేరకు ఆయన చూపిన ఆదరానికి ముగ్ధులై ఇంకా కొన్ని రోజులు ఉండి పోయారు వరునితో కూడి దేవతలు.
ఒక రోజున అరుంధతి పార్వతిని సమీపించి శిరసు నిమిరి చిరునవ్వుతో... కొత్త కాపురం ఎలా చక్కదిద్దుకోవాలో, భర్తతోను, పరిజనులతోను, ఇరుగు పొరుగు వారితోను, బంధువులతోను ఎలా మసలు కోవాలో.... ఆ దాంపత్య ధర్మాలనిలా చెప్పింది.
అమ్మాయీ! ధర్మ వర్ధనము, సుఖకరము ఐన నాలుగు మాటలు చెపుతాను విను. స్త్రీకి తక్కినవారు కొద్దిగా ఇస్తారు. కాని భర్త మాత్రం తన భార్యకు సర్వస్వాన్ని అర్పిస్తాడు. కనుక స్త్రీకి భర్తకంటె ఉత్తమ స్నేహితుడు లోకంలో ఉండబోడు. భార్యాభర్తల మధ్య ఏమైనా పొరపొచ్చా లొచ్చినా అద్దంమీద పెసర గింజల్లాగ అవి అట్టే కాలం నిలవవు! దాంపత్య బంధం... తామర తూడులోని దారం కంటె సున్నితమైనది. ఇనుప సంకెళ్ళ కంటె దృఢమైనది. భర్తను స్వాధీనంలో ఉంచుకోవాలనుకుంటే... ముందు మనసును గెలవాలి.
దానికి ప్రేమ ఒక్కటే మార్గం. దానికి సేవా ధర్మం ఉత్తమమైనది. ఇతర మార్గాల ద్వారా భర్తను కట్టిపెట్టి స్వాధీనంలో ఉంచుకొనాలని అనుకోవడం పూలమాలలతో మదపుటేనుగును బంధించా లను కోవటం వంటిదే!
గతంలో కొందరు స్త్రీలు తమ నడవడిక చేతనే భర్తృప్రేమను పొంది ఇప్పటికీ ఆనందంగా ఉన్నారు. వారు... సావిత్రి, శాండిల్య, లోపాముద్ర, శతరూప, అనసూయ, లక్ష్మీ, స్వధా, సంజ్ఞ, సుమతి ఇత్యాదులు. వారు ఆచరించి చూపిన దాంపత్య ధర్మాలే తర్వాత కాలంలో ప్రతివ్రతా ధర్మాలుగా పెద్దలచే చెప్ప బడ్డాయి. పతివ్రత ఐన స్త్రీ ప్రభాత సమయంలో భర్త కంటె ముందు లేచి భర్త లేచేటప్పటికి లక్ష్మి దేవిలా దర్శన మివ్వాలి. రాత్రి భర్త శయనించిన తర్వాతనే తాను శయనించాలి. భర్త కంటే ముందుగాని, భర్తతో గాని, భోజనం చెయ్యరాదు. భర్త యెదుట అలంకార రహితంగా కనుపించ కూడదు. భర్త కార్యార్థియై పొరుగూరు వెళితే ఆ సమయంలో అలంకారాలను ధరించరాదు. ఏ గృహంలో స్త్రీ ఇలా ప్రవర్తిస్తుందో ఆమెను దేవతలు అనుగ్రహించి భోగ భాగ్యాల నిస్తారు. తద్వ్యతిరేక మైన చోట దరిద్రం తాండవిస్తుంది.
ద్వారదేశంలో నిల్చుని వీధిలో వచ్చే పోయే వారిని చూడరాదు. అలాటి స్త్రీ చులకన అవుతుంది. ఇంటి గుట్లు ఇతరులకు చెప్పరాదు. ఇల్లు వదలి పెత్తనాలకు పోరాదు. భర్త అనుమతి లేనిదే ఇంట్లోని ఏ వస్తువు ఇతరుల కీయరాదు. పట్టణంలో జరిగే సమాజోత్సవాలకు భర్తతో కలిసే వెళ్ళాలి. భర్త తోడు లేకుండా జరిపిన తీర్థ యాత్రలు ఫలాన్ని ఇయ్యవు. ఇంట్లో వస్తువులను తీర్చి దిద్దినట్లుగా అలంకరించాలి. ఖర్చును తగ్గించి పొదుపు పాటించాలి. అసద్వ్యయం, దుర్వ్యయం చేయరాదు. అది దరిద్ర హేతువు అవుతుంది. భర్త అనుమతి లేకుండ చేసిన ఉపవాసాది వ్రతాలు... అవి నరకహేతువు లవుతాయని తెలుసుకో! కాలగతిలో ఎన్ని దురవస్థలు సంప్రాప్తించినా భార్యాభర్తలు కలిసే ఉండి సహకరించు కోవాలి. స్వర్గారోహణ పర్వం దాకా ఒకరి చేతిని ఒకరు విడువ రాదు. ఈ ధర్మం ముఖ్యం సుమా! భర్త యొక్క ఆ యుర్దాయాన్ని కోరే స్త్రీ పసుపు కుంకుమలను, మంగళ సూత్రాన్ని, తిలకాన్ని, గాజులను, కాటుకను, కర్ణాభరణాలను ఇతర పుణ్యస్త్రీ లక్షణాలను విసర్జించ రాదు.
పతివ్రత యొక్క స్పర్శ చేతనే అంతరిక్షము, వాయువు, అగ్ని, జలము, భూమి, సూర్యుడు, చంద్రుడు... వీరంతా తమ జడత్వం తొలగి ఇతరులను పవిత్రులను చేయ
గలిగే సామర్థ్యం లభించిందని సంతోష పడతారు. పతివ్రత ఐన స్త్రీ ఉభయ (పుట్టింటిని, అత్తింటిని) కులాలను ఉద్ధరిస్తుంది. శీలమే సర్వసంపదలకు, సౌభాగ్యానికి హేతువు. కనుక ప్రాణాన్ని త్యాగం చేసైనా సరే శీలాన్ని రక్షించు కోవాలి. శీలాన్ని కోల్పోయిన నాడు..... జాతి, కులము, వంశము, ప్రతిష్ఠ, గౌరవము, ఔన్నత్యము....... సమస్తము కోల్పోయి నట్లే. పంచేద్రియాలను ఏక కాలమందు ఆనందింప చేసేది.... స్త్రీ. చతుర్విధ పురుషార్ధాలను సాధించటానికి సాధన భూతమైనది.... పతివ్రత ఐన స్త్రీ.
ఓ గిరిజా దేవీ! ఏదో లోకాచారాన్ని అనుసరించి ఈ ప్రసంగాన్ని చేశాను కాని లోకమాతవైన నీకు చెప్పాలా?" ఈ విధంగా అరుంధతి చెప్పి విరమించింది. శివప్రియ, హిమగిరి రాజతనయ ఐన పార్వతి ఆ పల్కులను శ్రద్ధగా విని ప్రణమిల్లి సత్కరించింది.

## కైలాస యాత్ర
మునులారా! పర్వత రాజైన హిమగిరీంద్రుని రాజధానీ నగర మైన ఓషధీప్రస్థపురంలో, పార్వతీ పరమేశ్వరుల పాణిగ్రహణ యజ్ఞోత్సవం ఐదు రోజులు జరిగిన తదుపరి, పర్వత రాజు అభ్యర్ధన మేరకు మరికొన్ని రోజులు విందులతో వినోదాలతో గడిపి..... విష్ణ్వాది దేవతలు నూతన వధూవరులతో కలిసి కైలాసానికి తరలి వెళ్ళటానికి ఆలోచనలు చేశారు. సప్తర్షులు హిమవంతుని సమీపించి "ఓ పర్వతరాజా! నీ కుమార్తె ఐన పార్వతి యొక్క యాత్రకు ఈ రోజు మిక్కిలి అనుకూలంగా ఉంది. కావలసిన ఏర్పాట్లు చెయ్యి" - అని చెప్పగా ఆయన కూతురు ఎడబాటును సహింప లేక రోదించాడు. రోదించి భార్యయైన మేనకకు వార్తను పంపాడు. ఆమె వెంటనే వచ్చి భర్త దుఃఖంలో పాలు పంచుకొని... పార్వతిని అత్తవారింటికి పంపటానికి తగిన ఏర్పాట్లను ప్రారంభించింది. రాచ మర్యాద ననుసరించి పార్వతిని పన్నెండు రకాల ఆభరణాలతో అలంకరించింది. సర్వాభరణ భూషితయైన కులదేవతా స్వరూపంగా వెలిగి పోతూన్న ఆమెను చూచి, సజల నేత్రాలతో దుఃఖాన్ని ఆపుకోలేక వెక్కివెక్కి ఏడ్చి గుండెలకు హత్తుకొని బావురుమంది. తల్లి మాట కాదని తపస్సిద్ధిగా శంకరుని పొందిన ఉమాదేవి కూడా ఎడబాటు సహింప లేక గుండె దిటవు కోల్పోయి బొట బొట కన్నీరు కార్చింది. గిరి సార్వభౌముడు కూడా ఆమెను గుండెలకు హత్తుకొని "తల్లిగా! ఈ యింటిని అంధకార బంధురం చేసి, సర్వాన్ని శూన్యం చేసి ఎక్కడకు వెడుతున్నావు?" అంటూ కుప్పకూలి పోయాడు. 
అక్కడి వారంతా ఆ దృశ్యాన్ని చూచి రోదించారు. అందరూ నిశ్చేష్టితులై నిలబడిన ఆ ఘట్టం చిత్తరువులా తోచింది. ఆ సమయంలో జ్ఞానియైన వసిష్ఠ మహర్షి కలుగ జేసుకొని. “ఓ గిరిసార్వభౌమా! ఇలాటి శుభ తరుణంలో శోకించటం తగదు. అన్య కుటుంబంలోని కన్యలను నువ్వు తెచ్యుకోలేదూ... వధువులుగా? సంతోషంగా సాగనంపు" అని సాంత్వన వచనాలను పల్కి కొంత అధ్యాత్మ విద్యా ప్రసంగాన్ని చేశాడు. ఇంతలో బ్రాహ్మణ పురోహితులు యాత్రా సుముహూర్తం సమీపించిందని చెప్పగా, త్రిలోక పావని ఐన పార్వతిని ... మహారాణికి తగిన ఉపచారాలతో అన్యజన దుర్లభమైన బహుమానాలతో, పరిమళ ద్రవ్యాలతో, సరిగంచు మేలి జలతారు పట్టు వస్త్రాలతో, అలంకరణ సామగ్రితో, మంగళ ద్రవ్యాలతో... ఇంకా అనేక శోభన వస్తువులతో ముత్తైదువ లంతా పల్లకీలో కూర్చుండ పెట్టి కర్పూర నీరాజనమిచ్చి ఆశీర్వదించారు. పెండ్లి వద్దని భీష్మించుక కూర్చున్న సత్య పురుషుడు, ఆది దేవుడైన ఈశ్వరుడు వృషభ వాహనారూఢుడై కైలాసానికి కదిలాడు. దేవతలందరు అనుసరించారు. కన్నులు చాలనంత కళ్యాణ వైభవంతో సాగింది... శివపార్వతుల కైలాస యాత్ర. దేవతలు దారి పొడవునా పుష్పవృష్టి కురిపించారు.
అందరూ కైలాసాన్ని చేరుకొన్నారు. అప్పటికే రుద్ర గణాలన్నీ భోజన పదార్థాలను సిద్ధం చేశారు. పితామహ, నారాయణుడాదిగా గీర్వాణులందరు భోజనాలు చేసి కొద్ది సేపు విశ్రమించి, శివపార్వతులను స్తుతించి, వారి వద్ద అనుజ్ఞను పొంది తమతమ నెలవులకు చేరుకొన్నారు.
మునులారా! ఇంత వరకు మంగళకరము, శోకహరము, ఆనంద దాయకము, ధన వర్ధనము, అకాల మృత్యుహరణము... ఐన పార్వతీ పరమేశ్వరుల కళ్యాణ గాధను చెప్పాను. ఎవరైతే దీనిని శ్రద్ధా భక్తులతో పఠిస్తారో, శ్రవణం చేస్తారో వారు నిస్సందేహంగా శివ సాయుజ్యాన్ని పొందుతారు... అని చెప్పి ముగించారు సూత మహర్షి.

శివ మహా పురాణంలో రుద్ర సంహితలో పార్వతీ ఖండంలో 
ఏబది ఐదవ అధ్యాయం ముగిసింది.

శ్లో॥ 
వందే వందన తుష్ట మానసమతి, ప్రేమ ప్రియం ప్రేమదం 
పూర్ణం పూర్ణకరం ప్రపూర్ణ నిఖిలైశ్వర్యైక వాసం శివమ్ 
సత్యం సత్యమయం త్రిసత్యవిభవం సత్యప్రియం సత్యదం 
విష్ణు బ్రహ్మనుతం స్వకీయ కృపయోపాత్తాకృతిం శంకరమ్ ||
తా|| 
నమస్కారముచే సంతసించే మనస్సు గలవాడు. ప్రేమను కలిగి సర్వులకు ప్రియమైన వాడు, ప్రేమను పంచి ఇచ్చువాడు, పూర్ణుడు, పూర్ణునిగా చేయువాడు సర్వ పూర్తైశ్వర్యములకు ఏకైక నిధానమైన వాడు, మంగళ స్వరూపుడు, సత్తాఘనుడు, సత్యస్వరూపుడు, త్రికాలముల యందు బాధింప బడని వైభవము గలవాడు, సత్యమునందు ప్రేమగల వాడు. సత్యమగు మోక్షము నిచ్చువాడు, విష్ణు, బ్రహ్మలచే స్తుతింపబడు వాడు, స్వీయ కృపచే ఆకృతిని స్వీకరించిన వాడు.... అగు శివునికి నమస్కరిస్తున్నాను.

## శివ విహారం
సూతుడు మునులతో తదనంతర గాధను ఇలా చెపుతున్నాడు. “ఓ! మునులారా! అనఘము, పరమాద్భుతము, పాప సంతాప హరణము, సర్వ విఘ్న వినాశకరము, మంగళ ప్రదము, శ్రుతి మనోహరము, సుఖదము, కర్మమూల విచ్ఛేదకము ఐన కుమార స్వామి గాథను చెపుతున్నాను. శ్రద్ధతో వినండి.
పాణిగ్రహణానంతరం పరమేశ్వరుడు పార్వతితో కూడి కైలాసానికి వచ్చి మహా దివ్యము, మనోహరము ఐన ఒక నిర్జన స్థానానికేగి.... భోగ వస్తు సమన్వితమైన శయ్యా మందిరంలో చందనదారు నిర్మితమైన శయ్యను అలంకరింపజేసి వేయి దివ్య సంవత్సరాలు పరమానందాన్ని అనుభవించాడు. కేవలం దుర్గాదేవి స్పర్శమాత్రం చేతనే శివుడు మూర్ఛాగతుడయ్యాడు. కేవలం శివ స్పర్శచే దుర్గాదేవి మూర్ఛాగతురాలైంది. 
అపుడు దేవత లందరు మేరుగిరి సమీప ప్రాంతాన సమావేశమై.... “యోగి శ్రేష్ఠుడు, నిర్వికారుడు, ఆత్మారాముడు ఐన శంకరుడు మన కొరకు వివాహం చేసికొన్నా: ఆయన కింత వరకు కుమారోదయం కాక పోటానికి కారణ మేమై ఉంటుంది?"-అని ఆలోచన చేశారు. పార్వతీ పరమేశ్వరులిద్దరు పారవశ్యంలో మూర్ఛాగతులైనారన్న విషయాన్ని నారదుని ద్వారా తెలుసుకొని విధాతతో కూడి విష్ణువు వద్ద కేగి విషయాన్ని విన్న వించి ఉపాయాన్ని చెప్పమని కోరారు. దానికి నారాయణుడిలా అన్నాడు.
"ఓ! బృందారకులారా! చింతిల్లకండి. మనకు శుభాలు ప్రాప్తిస్తాయి. ఆది దంపతులు విహారాన్ని విరమించటానికి సమయం ఇంకా ఆసన్నం కాలేదు. వారి విహారానికి మనం విఘ్నం కల్పించ కూడదు. అలా భంగాన్ని కల్పించిన వానికి జన్మ జన్మల యందు భార్యా వియోగం కలుగుతుంది. పూర్వం ఇంద్రుడు రంభతో విహరిస్తూండగా విఘ్నాన్ని కల్పించి దుర్వాస మహర్షి భార్యా వియోగాన్ని పొందాడు. కాముడు ఘృతాచితో కూడి ఉండగా అడ్డు పడిన బృహస్పతికి ఆరు మాసాలలోపులో చంద్రుని వలన భార్యావియోగం సిద్ధించింది. మోహినీ చంద్రుల విహారానికి విఘాతాన్ని కల్పించిన గౌతమ మహర్షికి భార్యా వియోగం తటస్థించింది. హరిశ్చంద్రుడు రైతు దంపతులకు వియోగాన్ని కల్పించిన కారణంగా సర్వస్వాన్ని కోల్పోయాడు.
గీర్వాణులారా! ఆది దంపతులు మరొక వేయి సంవత్సరాలు అలా ఏకాంతంలో ఉంటారు. గడువు పూర్తి కాగానే అక్కడకు వెళ్లి... ఆ శివ తేజస్సును భూమి ధరించేటట్లు చెయ్యండి. ఆ తేజస్సునుండి ప్రభువు యొక్క కుమారుడైన స్కంధుడు జన్మించ గలడు. ప్రస్తుతానికి మీరు మీ నివాసాలకు వెళ్ళండి." వాసుదేవుని ఉపదేశాన్ని పాటించారు అమరులు.
శక్తి - శివుల లీలా విహార రూపమైన లాస్య తాండవాలను భరించ లేక భూమి ఆది కూర్మ, ఆది శేషువులతో సహా కంపించింది. కూర్మ భారానికి కూర్మ వాయువు స్తంభించింది. లోకాలన్నీ తల్లడిల్లాయి. అప్పుడు దేవత లందరు విష్ణువును చేరి ముల్లోకాల లోను ప్రాణ వాయువు స్తభించిందని మొర పెట్టుకోగా... నారాయణుడు వారందరితో కూడి కైలాసానికి కదిలాడు. శివ మందిరంలో శివపార్వతులు లేరు. శివ గణాలను విచారించాడు హరి. వారి ద్వారా విషయాలను తెలుసుకొని శివ సన్నిధానానికేగి... “మహాదేవా! తారకాసుర పీడితులైన అమరులు నిన్ను శరణుకోరి వచ్చి ఉన్నారు! ద్వారం వద్ద వేచి యున్నారు!" - అని ఆర్తితో రోదించాడు. దేవతలతో కూడి స్తుతించాడు.

## కుమార స్వామి జననం
యోగ జ్ఞాన విశారదుడు, మహా దేవుడు ఐన శంకరుడు సురల ఆర్తనాదాన్ని విని తన ఆనంద వ్యాపారాన్ని ముగించ గోరియూ; దుర్గా దేవికి భయపడిన వాడై కామ వ్యాపారాన్ని ముగించకుండానే దేవతలకు దర్శన మిచ్చే నిమిత్తం ద్వార దేశం వద్దకు వచ్చి నిల్చున్నాడు. విధి - మాధవులతో కూడి సర్వదేవతలు శివునకు ప్రణమిల్లి, అనేక విధాల స్తుతించి, ఆయనను సంతుష్టాంత రంగుణ్ణి చేసి; తారకాసురాది రాక్షస సంహారానికి ఉపక్రమించ వలసిందని విన్నపం చేశారు.
వారి విన్నపాన్ని విన్న శంకరుడు...... దేవతలు చేసిన తొందరపాటు పనికి విషణుడై.... వికల మనస్కుడై ఇలా అన్నాడు. “ఓ! నారాయణా! ఓ బ్రహ్మా! ఓ దేవతలారా! నేను ఆకార్యమందే నిమగ్నుడనై ఉన్నాను! నా తపస్సు ఫలించే సమయానికి మీరు విఘ్నాన్ని కలిగించారు. మంచి చెడ్డలకు మనస్సే సాక్షి! జరగ వలసింది జరిగి తీరుతుంది! దానిని అడ్డుకోగల వారెవ్వరు? సరే! జరిగిందేదో జరిగింది. ప్రస్తుత కర్తవ్యాన్ని చెప్పండి. ఇప్పుడు నా శిరస్సునుండి జారి పడుతున్న తేజస్సును (వీర్యాన్ని) గ్రహింప గల సమర్థులెవరు? గ్రహింపగల సమర్థుడు గ్రహించును గాక!" శివుని మాటలను విన్న బృందారకులు అగ్నిని ప్రేరేపించగా; అగ్ని ఆ శివ తేజస్సును కపోత (పావురం) రూపంలో ముక్కుతో గ్రహించాడు.
ఇంతలో శక్తి స్వరూపిణి ఐన దుర్గ... శివుని రాక ఆలస్యం ఐన కారణంగా అక్కడకు వచ్చి; దేవతలను చూచి మహా క్రోధంతో మండిపడి వారి నుద్దేశించి ఇలా పలికింది. “ఓరీ! దేవతా గణములారా! మీరందరు పరమ దుర్మార్గులు! స్వార్థపరులు! మీ స్వార్థాన్ని సాధించుకొనటం కొరకు ఇతరులను బలిపెట్టి వారికి దుఃఖాన్ని కలిగిస్తారు. మీ స్వార్థం కోసం పరమేశ్వరుని ఆరాధించి నా 'విహారానికి భంగం కలిగించారు. నేనిప్పుడు వంధ్య (గొడ్రాలు) నయ్యాను. నాతో విరోధించిన వారికి సుఖం లభించదు." ఇంకా ఇలా శపించింది. “ఈనాటి నుండి దేవతల భార్యలు వంధ్యలు అగుదురు గాక! నా విరోధులైన వారందరు దేవతలతో సహా దుఃఖితులగుదురు గాక! ఆపై ఆమె అగ్నిని చూచి “ఓ అగ్నీ! నువ్వు శివతత్త్వాన్ని ఎరుగని మూర్ఖుడవు కనుక శివ వీర్యాన్ని గ్రహించావు. ఇది ఉచిత కార్యం కాదు! నువ్వు నిత్య దుఃఖితుడవై సర్వ భక్షకుడవగుదువు గాక!" - ఇలా దేవతలను శపించి శివునితో కూడి గృహంలోకి వెళ్ళిపోయింది పార్వతీదేవి.
ఓ మునులారా! ఆ తరువాత ఆ దేవి గణేశుడనే మరొక పుత్రునకు జన్మనిచ్చింది. ఆ వృత్తాంతాన్ని ముందు చెప్తాను. ఇప్పుడు గుహుడైన కుమార స్వామి వృత్తాంతాన్ని వినండి. దేవతలు అగ్ని ముఖులు గదా. అగ్ని భుజించిన దానినే దేవతలు భుజిస్తారు. ఇది వేద వాక్కు శివ వీర్యాన్ని అగ్ని భుజించిన కారణంగా దేవతలందరు గర్భాన్ని ధరించారు. పార్వతీదేవి శాపం వల్ల దుఃఖితులయ్యారు. శివ తేజస్సు లోపల నుంచి దహించి వేస్తోంది. భరించలేక శివుని శరణు జొచ్చారు. అంత దయామయుడైన గౌరీశుడు “నా తేజస్సును వెంటనే వమనం చెయ్యండి! మీకు స్వస్థత కలుగుతుంది" అని పల్కగా వారలా చేసి సుఖాన్ని పొందారు. ఆ తేజస్సు భూమిపై పడి స్వర్ణ కాంతులతో పర్వతాకారంగా అంతరిక్షాన్ని తాకింది. కాని అగ్నికి మాత్రం దుఃఖం తొలగలేదు. శంకరుని ప్రార్థించగా ఆయనిలా అన్నాడు.
“ఓ! అగ్నీ! నా తేజస్సును పానం చేసి అధికమైన పాపం చేశావు! నీ కొక ఉపాయాన్ని చెపుతున్నాను విను. దానిని యోగ్యమైన స్త్రీ యందు నిక్షేపించు. నీకు స్వస్థత కలుగుతుంది." శంభుని పలుకులకు అగ్ని చేతులు జోడించి "శంకరా! అలాటి స్త్రీ ముల్లోకాల లోను 'శక్తి' తక్క మరొకరు లేరు!" అని ప్రార్థించగా శంకర ప్రేరితుడైన నారద మహర్షి అగ్నికి ఉపకారాన్ని చేయ గోరి ఇలా అన్నాడు: “ఓ! వీతిహోత్రా! ఈ శివ తేజస్సును మాఘ మాసంలో తెల్లవారు జామున నదీ స్నానం చేసే స్త్రీల యందుంచు. “నీ తాపం పోతుంది!" దానికి సరేనని వైశ్వానరుడు అన్వేషణలో పడ్డాడు. అదే సమయంలో సప్తర్షుల భార్యలు ఆకాశగంగలో మాఘ స్నానానికై; ఉదయమే లేచి మంచి నియమాలతో నదీ తీరానికి వచ్చి స్నానం ముగించారు. స్నానానంతరం చలిచేత పీడింపబడి వారిలో ఆరుగురు వహ్ని జ్వాలా సమీపానికి వెళ్ళబోగా వివేకవతి ఐన అరుంధతి వారించింది. శివమాయా మోహితులైన వారు హఠంతో శుక్రుని (అగ్ని) సమీపానికేగి చలికాచుకోగా... శివ తేజస్సు వెంటనే రోమకూపాల ద్వారా వారి దేహంలో ప్రవేశించింది. తక్షణం పావకునికి తాపం శాంతించగా... ఋషి పత్నులు గర్భవతులై తాప పీడిత లయ్యారు. అనలుడు చేసిన పనికి అరుంధతి దుఃఖించింది.
గర్భవతులై గృహానికి వచ్చిన వారిని చూచి మహర్షులు క్రోధాన్ని, దుఃఖాన్ని పొంది తమ భార్యలను పరిత్యజించారు. ఆ ఆర్గురు ఋషి పత్నులు తమకు పాతివ్రత్య లోపం సంభవించిందని శోకించి గర్భంలో ఉన్న శివ తేజస్సును హిమవత్పర్వతంపై విడిచి పెట్టి తాపశాంతిని పొందారు. హిమవంతుడు దానిని సహింప లేక వణికి పోయి వెంటనే గంగలోకి పడవేశాడు. జాహ్నవి దానిని భరింప అసమర్ధురాలై, తన తరంగ హస్తాలతో
రెల్లు గడ్డి యందు భద్రంగా ఉంచింది. వెంటనే ఆ తేజస్సు... సుందరుడు, సౌభాగ్యవంతుడు, శోభాయుక్తుడు, ప్రీతి వర్ధనుడు ఐన బాలకునిగా మారింది. మార్గ శీర్ష మాసంలో శుక్ల పక్షంలో షష్ఠి నాడుఈ భూమండలం మీద శివ తేజోద్భవుడైన కుమారుడు అవతరించాడు. అదే సమయంలో కైలాసంలో పార్వతీ పరమేశ్వరులు అనిర్వచనీయము, అఖండము, అద్భుతము, అనంతము, అద్వయము ఐన సుఖప్రాప్తిని పొందారు. జగన్మాత మాతృభావనను పొందగా పాలిండ్లు పాల చేపున గిలిగింతలయ్యాయి. ఆ బాలకుని పై బృందారకులు పుష్పవృష్టిని కురిపించారు.

## కార్తికేయ లీలలు
ఆ సమయంలో అస్త్రవిద్యా పారంగతుడైన విశ్వామిత్రుడు విధిచోదితుడై అక్కడకు వచ్చాడు. తేజశ్శాలి ఐన శివ కుమారుని అలౌకిక ప్రకాశాన్ని చూచి ఆశ్చర్యంతో నమస్కరించాడు. వెంటనే ఆ బాలుడు “ఓ మహాజ్ఞానీ! ఈశ్వరాజ్ఞచే నువ్విక్కడకు వచ్చావు! తండ్రీ! నాకు వేద విహితమైన సంస్కారాన్ని యథావిధిగా చెయ్యి. ఈనాటి నుండి నువ్వు నాకు పురోహితుడవై లోక పూజ్యుడవౌతావు!" కోరేడు. దానికి గాధేయుడు ఆశ్యర్యచకితుడై “ఓ కుమారా! నేను బ్రాహ్మణుడను కాను, క్షత్రియుడను. విశ్వామిత్ర నామధేయుడను. విప్ర సేవకుడను. నీ చరిత్ర కూడా చెప్పు.” - అని కోరగా కుమారుడు తన వృత్తాంతాన్ని చెప్పి.... ఇంకా ఇలా అన్నాడు.
“ఓ! గాధేయా! నా వరంచే నువ్వు బ్రహర్షివయ్యావు. వసిష్ఠాది మునులు నిన్ను ఆదరంతో ప్రశంసిస్తారు. నా ఆజ్ఞను పాటించి నాకు సంస్కారం చెయ్యి. ఈ విషయాన్ని గోప్యంగా ఉంచు. "విశ్వామిత్రుడు అమితానందంతో ఆ బాలునికి వేదోక్త సంస్కారాన్ని నెరవేర్చగా, శివ కుమారు డాయనకు దివ్యజ్ఞానాన్ని గురుదక్షిణగా ప్రసాదించాడు. తరువాత హవ్య వాహనుడు అచటికి వచ్చి ఆ బాలుని 'పుత్రా!' అని ఆలింగన పురస్సరంగా ముద్దాడి శక్తి అనే ఆయుధాన్ని సమంత్రకంగా ఇచ్చాడు. గుహుడు ఆ శక్తి చేత పర్వతాన్కెక్కి శిఖరాన్ని కొట్టగా అది నేలకూలింది. అదే సమయంలో అనేక మంది రాక్షసులు సంహరించటానికి రాగా వారందరిని నేలకూల్చాడు బాలుడు. ఆ శక్తి ప్రహారానికి ముల్లోకాలు కంపింపగా ఇంద్రుడు సక్రోధుడై వచ్చి బాలుని కుడి పార్శ్వం మీద వజ్రంతో కొట్టగా మహాబలశాలి ఐన శాఖుడు అనే పురుషుడు ఉద్భవించాడు. తిరిగి ఆగ్రహంతో ఎడమ పార్శ్వం మీద తాడించగా విశాఖుడు అనే బలశాలి పుట్టాడు. రోష మానసుడై బాలుని హృదయంపై ప్రహరించగా నైగముడు అనే వీరుడు జన్మించాడు.
వెంటనే స్కందునితో కూడి ఆ నలుగురు ఇంద్రుని సంహరించటానికి ఉద్యుక్తులు కాగా ఇంద్రుడు శరణు కోరి భయంతో తన లోకానికి ఉరుకులు పరుగులతో వెళ్ళాడు. అతనికి ఆ నలుగురు బాలకులలోను ఇసుమంత కూడా భేదం తెలియలేదు. బాలుడు మాత్రం నిర్భయంగా అచటనే నిలబడి ఉండగా ఆ సమయంలో కృత్తికలనే ఆరుగురు స్త్రీలు స్నానం కొరకై వచ్చి బాలుని చూచి ముచ్చటపడి ఎవరికి వారే తమ బాలునిగా పెంచుకొనాలని ఉవ్విళ్ళూరారు. ఈ విషయంలో వారి మధ్య వివాదం చెలరేగింది. కుమారుడు... తగవులాడు కొంటున్న తల్లులను చూచి తన మనసులో ఇలా అనుకొన్నాడు: "స్త్రీ మాతృమూర్తి కావటంతో తన జన్మసాఫల్యం చెందిందని మురిసి పోతుంది. బిడ్డను సాకటం ఎంత కష్టమో తెలిసిన వీరు; తమ గర్భాన జన్మించక పోయినా నన్ను తమ కుమారునిగా పెంచుకోవటానికి తగవులాడు కొంటున్నారంటె... ఓహో! తల్లి ప్రేమ ఇట్టిది గదా!" ఇలా తలపోసి స్కందుడు వారి మాతృప్రేమకు ముగ్ధుడై ఉత్సాహభంగం కలిగించటానికి ఇష్టంలేక ఆరు ముఖాలను పొంది వారందరి స్తన్యాన్ని గ్రోలగా అమితానందాన్నీ పొంది బాలుని అంతర్యాన్ని గురైరిగి తమ లోకానికి తీసికొని వెళ్ళారు కృత్తికలు.
సూర్యాధిక తేజశ్శాలి ఐన కుమారుని తమ స్తన్యాన్నిచ్చి పెంచారు. బాలుడు క్షణం కనిపించకపోతే తల్లడిల్లి పోయేవారు. శ్రేష్ఠమైన వస్త్రాలను, ఆభరణాలను, రుచ్యములైన పదార్థాలను ఇచ్చి అల్లారుముద్దుగా పెంచారు. ఆ తల్లులకు ప్రాణాధిక ప్రేమాస్పదుడయ్యాడు... బాలుడు. తరువాత ఒక నాడు ఆ బాలుడు దేవసభకు వెళ్ళి తన లీలలను ప్రదర్శించగా హరిబ్రహ్మేంద్రాది దేవతలు దిగ్రమచెంది కుమారుని వివరాలడిగారు. స్కందుడు సమాధానం చెప్పకుండ తన లోకానికి వెళ్ళి పోయాడు.

## కార్తికేయ అన్వేషణ
ఇలా ఉండగా కైలాసంలో పార్వతి ఒక రోజున శివుని సమీపించి "నాథా! విపులతపస్సుచే మిమ్ములను భర్తగా పొందాను కాని.... ఆనాటి లీలా విహారాన్ని దేవతలు భంగ పరచిన కారణంగా మీ తేజస్సును ధరించే అదృష్టం లేక పోయింది! ఆ తేజస్సు ఏమైంది? ఏ దేవత ధరించింది? శిశు రూపాన్ని ధరించిందా? శిశువెక్కడ?" ఇలా అనేక ప్రశ్నలను కుతూహలంతో అడిగింది.
వెంటనే ఈశ్వరుడు సకల దేవతలను ఆహ్వానించి పార్వతి ప్రశ్నలను వారి ముందుంచాడు. బ్రహ్మ మొదలుగా, భూమి, అగ్ని, పర్వతము, గంగ, వాయువు, సూర్యుడు,
చంద్రుడు, జలము, సంధ్య, రాత్రి, అహస్సు.... వీటి అధిదేవతలందరు వారికి తెలిసిన సత్యాన్ని వెల్లడించారు. కాల పురుషుని ద్వారా.... కుమారుడు కృత్తికాభిమాన దేవతలచే పెంచబడుతున్నాడనే విషయాన్ని తెలుసుకొన్న పార్వతీ పరమేశ్వరులు సంతోషించారు. శివుడు తన గణాలను కార్తి కేయుని కైలాసానికి తీసికొని రావలసిందిగా ఆజ్ఞాపించగా... వారంతా వెతికి కృత్తికల ఇంటిని చుట్టు ముట్టారు.
ఘోరాకృతులు, వికృత రూపులు ఐన ఆ రుద్ర గణాలను చూచి భయ విహ్వలులైన కృత్తికలు కార్తికేయుని కౌగిలించు కొని రక్షించమని మొరపెట్టు కొన్నారు. అంత ఆ కుమారుడు శక్త్యాయుధాన్ని ధరించి "తల్లులారా! భయపడకండి! నేను దుర్నివారుడను! నన్నెవరూ ఆపలేరు!" - అని ఓదార్చి గణాల ముందు నిల్చున్నాడు. ఇంతలో నంది ముందుకు వచ్చి కార్తికేయుని ముందు కూర్చొని కృత్తికలతోను, కుమారునితోను జరిగిన వృత్తాంతాన్ని సవిస్తరంగా చెప్పి "కుమారా! ఆ కారణంగా నువ్వు శివతేజోద్భవుడవు! దేవకార్యం కొరకు జన్మించి కృత్తికలచే పెంచబడుతున్నావు. శివుడు నిన్ను కైలాసానికి తోడ్కొని రమ్మని ఆజ్ఞాపించాడు. అక్కడ దేవతలందరు నీకు తమతమ ఆయుధాలనిస్తారు. త్రిమూర్తులు నిన్ను ముప్పైమూడు కోట్ల దేవతా సమూహానికి సర్వసైన్యాధ్యక్షునిగా అభిషేకిస్తారు.
లయకారుడైన రుద్రుని కుమారుడవు నీవు! నిన్ను సంరక్షించే సామర్థ్యం ఈ కృత్తికలకు లేదు! ఎండిన చెట్టు తన మ్రాను తొఱ్ఱలో అగ్నిని సంరక్షించ నేరదు గదా! గోతిలో ఉన్న మదపుటేనుగు ప్రకాశించ గలదా? కుమారా! ఆకాశం వలె నువ్వు సర్వ వ్యాపకుడవు! జ్ఞానులు కర్మలను ఆచరిస్తూ ఉన్నప్పటికి కర్మఫలంతో సంగము పొందని తీరున నీకు కూడా సంసార లేపం లేదు. నీ యదార్థ తత్త్వాన్ని తెలుసుకోలేని అజ్ఞానులు సరస్సులో కప్పలు వంటి వారు. పద్మాలు, కప్పలు ఒకే సరస్సులో ఉంటాయి కాని కప్పలు పద్మ సౌరభాన్ని ఆస్వాదించ లేవు గదా!" అని కర్తవ్యాన్ని గుర్తు చేశాడు.
నందీశ్వరుని సమయోచిత మైన వాక్కులకు సంతసించి " ఓ సోదరా! నాకు సర్వము తెలుసు. శివుని ఆశ్రయించిన నీవు ధన్యుడవు. ఈ కృత్తికలు ప్రకృతి యొక్క అంశలు. జ్ఞానం గల యోగినులు. వీరి స్తన్యం చేత, వీరి నిరంతర సేవ చేత పెరిగి పెద్ద వాడ నయ్యాను. ఈ స్త్రీలు నా వంశానికి చెందిన వారు. నేను వీరి పెంపుడు కొడుకును పెంచిన ప్రేమ గొప్పది కదా! పార్వతితో నాకు బంధుత్వం లేదు. ఆమె నాకు ధర్మసిధ్ధమైన తల్లి. నువ్వు నాకు శంభుని పుత్రునితో సమానం. నేను నీతో కైలాసానికి వస్తాను." అని ఉచితమైన వాక్కులను పల్కి కృత్తికల అనుమతిని పొంది రుద్ర గణాలతో కూడి కైలాసానికి బయలు దేరాడు షణ్ముఖుడు.

## కుమారాభిషేకం
ఇంతలో అక్కడ అద్భుతము, నిత్యశోభనము ఐన నూరు చక్రాల రథం సిద్ధంగా ఉంది. విశ్వకర్మ నిర్మితమైన ఆ రథాన్ని పార్వతి పంపించింది. శోక వ్యాకుల చిత్తంతో కార్తికేయుడు రథాధి రోహణం చేయ బోతుండగా జుట్టు విరబోసుకొని కృత్తికలు అతణ్ణి సమీపించి ఇలా పలవించారు. "ఓ! దయా సముద్రా! నిర్దయతో మమ్ములను విడిచి ఎక్కడికి వెడుతున్నావు? నిన్ను మేం ప్రేమతో పెంచాం! నువ్వు మా కుమారుడవు! పెంచిన తల్లులను విడిచి వెళ్ళటం కుమారునికి ధర్మం కాదు.” ఇలా పలవించి గుండెలకు హత్తుకొని వియోగాన్ని తట్టుకోలేక మూర్ఛపోయారు. శర జన్ముడు వారికి ఆధ్యాత్మ వచనాలను బోధించి, వారితో పాటు రథారోహణం చేసి కైలాసానికి చేరుకొన్నాడు.
దేవతా గణాలు శివునికి కుమారాగమానాన్ని గూర్చి తెలియజేశారు. శివాజ్ఞచే మేడలను అలంకరించి, రాజమార్గాన్ని తోరణాలతో ముగ్గులతో తీర్చిదిద్దారు. హరి బ్రహేంద్రాదులు స్కందునికి ప్రదక్షిణ నమస్కారం చేసి స్తుతించారు. ఇంతలో శివపార్వతులు ఉత్సవ పురస్సరంగా వచ్చారు. దూరాన్నుండి వారిని దర్శించిన విశాఖుడు ఎదురేగి శిరస్సు వంచి ప్రణామాలాచరించాడు. పరమేశ్వరుడు కుమారుని కౌగిలించుకొని శిరసుపై ముద్దు పెట్టుకొన్నాడు. జగజ్జనని ఐన పార్వతి బాలుని ఒళ్ళంతా నిమిరి ఆనంద బాష్పాలు చెక్కిళ్ళపై జార పరవశించి పోయింది. తక్కిన వారంతా జయ, జయ ధ్వానాలను చేశారు. నాగభూషణుడైన శంకరుడు కార్తికేయుని తొడపై కూర్చుండ పెట్టుకొని కౌగిలించుకొని పుత్రగాత్ర పరిష్వంగ సుఖాన్ని పొందాడు. పాములతో కొద్దిసేపు వినోదించాడు కుమారుడు. ఆపై అందరు శివ మందిరానికి చేరారు..
దేవతలందరు షణ్ముఖుని రత్నసింహాసనా సీనుని చేశారు. వంద రత్న ఘటలలో నింపిన సర్వతీర్థ జలాలతో వేదమంత్ర పురస్సరంగా ముదంతో అభిషేకించారు బ్రహ్మర్షులు. ఆ మహోత్సవ వేళ కుమారునికి...
రత్న మకుటాన్ని, అంగదాలను, వైజయంతీ మాలను, మరియు చక్రాన్ని వినయంగా సమర్పించాడు విష్ణువు.
శూలాన్ని, పినాకమనే ధనుస్సును, పరశువును, శక్తిని, పాశుపతాన్ని మరియు పరమ విద్యను పరమానందంతో ఇచ్చాడు శంకరుడు.
యజ్ఞసూత్రాన్ని, వేదాలను, గాయత్రిని, కమండలాన్ని మరియు బ్రహ్మాస్త్రాన్ని భక్తితో బహూకరించాడు బ్రహ్మ.
ఇంద్రుడు ఐరావతాన్ని, వజ్రాయుధాన్ని, వరుణుడు శ్వేత చ్చత్రాన్ని, రత్నమాలను, సూర్యుడు మనోవేగ తుల్యమైన రథాన్ని కవచాన్ని, యముడు యమ దండాన్ని, చంద్రుడు అమృత కలశాన్ని, నిరఋతి శస్త్రాన్ని, అగ్ని శక్తిని, వాయువు వాయువ్యాస్త్రాన్ని, కుబేరుడు గదను, కామదేవుడు కామాస్త్రాన్ని, గదను, తన విద్యలను... ఇలా దిక్పాలకులు, దేవతలు వారివారి అస్త్రాలను విద్యలను, సమంత్రకంగా ప్రయోగోప సంహారాలతో ధార పోశారు. క్షీర సముద్రుడు అమూల్య రత్నాలను, హిమవంతుడు అలంకారాలను వస్త్రాలను ఓషధులను, గరుడుడు చిత్ర బర్హణుడు అనే పేరుగల తన పుత్రుని, అరుణుడు పాదములే ఆయుధంగా గల బలశాలి ఐన తామ్ర చూడుడనే పేరుగల వానిని ప్రీతి పూర్వకంగా ఇచ్చారు.
పార్వతి పరమైశ్వర్యాన్ని, చిరంజీవిత్వాన్ని మహదానంతో ఇచ్చింది.
లక్ష్మి దివ్య సంపదను, రమణీయ రత్నహారాన్ని అభిమానంతో ఇచ్చింది.
సరస్వతి వీణను, జ్ఞానాన్ని, సంతోషంతో ఇచ్చింది.
అక్కడికి వచ్చిన బృందారకు లందరు తమతమ శక్తి, సామర్ధ్యాలను కుమారునికి ధారపోసి యథాశక్తి బహుకృతుల నందించారు. పరమేశ్వరుడు సంప్రీతుడై త్రిదశుల నుద్దేశించి "మీ మనో వాంఛితాన్ని నెరవేరుస్తాను. ఎరుక చెయ్యండి!" అని కోరగా.... "ఓ ప్రభూ! నీ కుమారుని చేతిలో తారకాసురుడు సంహరింప బడగలడు! ఈ ఉత్తమ చరిత్ర అందుకే సంఘటిల్లింది. తారకాసుర సంహారానికి సన్నద్ధులమై ఈ రోజే దండు నడిపిస్తాం. కుమారునికి అనుజ్ఞ ఇయ్యండి." - అని ప్రార్థించారు. శంకరుడు 'సరే' అని కుమారుని ఆశీర్వదించి దేవతలకు అప్పగించాడు.
దేవతలంతా కుమార స్వామిని ముందు పెట్టుకొని కైలాసం నుండి కదిలారు. శివాజ్ఞచే విశ్వకర్మ, పర్వత సమీపంలో సుందర నగరాన్ని, అద్భుత మందిరాన్ని, రత్న ఖచిత సింహాసనాన్ని నిర్మించి ఇచ్చాడు. అంత హరి దేవతలచే సర్వతీర్థ జలాలతో కుమారస్వామికి మంగళాభిషేకం చేయించి, రత్నసింహాసనాసీనుని చేసి, తిలకం దిద్ది, బ్రహ్మాండాధిపత్యాన్ని ఇచ్చాడు. 

## యుద్ధారంభం
ఆ విధంగా కుమారస్వామిని ముందుపెట్టుకొని తారకాసుర సంహార నిమ్మిత్తం గీర్వాణులంతా మహోత్సాహంతో సింహనాదం చేస్తూ జైత్రయాత్రా సంరంభంతో కదిలారు. ఆ వార్త విన్న తారకుడు.... భాను ప్రతాపానికి భయపడి దాక్కున్న చీకట్ల వలె మాటున ఉన్న దేవతలకు ఇంత ధైర్యం ఎలా వచ్చిందా అని ఆశ్చర్యపడి.... కుమారుని వృత్తాంతాన్ని తెలుసుకొని.. ఇంతకాలానికి తన కరవాలానికి పదును పెట్టే అవకాశం వచ్చింది కదా అని ఉప్పొంగి పోయాడు. వెంటనే సైన్యాధక్షులకు కబురు పెట్టి సైన్యాన్ని యుధ్ధానికి సిద్ధం చెయ్యమన్నాడు. ఇసుక వేస్తే రాలనంత అసురగణం ఆయుధాలతో సర్వ సన్నద్ధమై నిలిచారు. యుద్ధ వాయిద్యాల మ్రోతలకు దిక్కులు పిక్కటిల్ల, కఠిన అట్టహాస సంరంభ రావాలకు నిలింపులు కంపమొంద, చండ ప్రతాపుడై భండన భూమికి బయలు దేరాడు.... తారకాసురుడు. అతని సైన్యంలో దుశ్శకునాలు తోచాయి. అనిమిషులకు శుభ శకునాలు తోచాయి. ఆకాశవాణి దేవతలనుద్దేశించి కుమారుని సేనాపతిత్వంలో దేవతలకు జయమగు గాక! అని భావి శుభాన్ని చెప్పింది.
ఉభయ సైన్యాలు భూమి, సముద్రాల సంగమ స్థానం వద్దకు వచ్చి చేరారు. వారి అరుపులకు, కేకలకు, ధనుష్టంకారాల మ్రోతలకు సాగర ఘోష అణిగి పోయింది. కార్తికేయుడు నానారత్న సమన్వితమైన విమానాన్ని అదిష్ఠించగా దేవతలతనికి ఛత్రాన్ని పట్టి చామరసేవ చేస్తున్నారు. యుద్ధ ప్రారంభ సూచకంగా కాహళ ధ్వనులు మిన్నుముట్టాయి. క్షణంలో నిశిత కరవాల కాంతులు విద్యుల్లతలుగా, భీకర గదా ప్రహారాలు ప్రావుట్కాల పయోధర గర్జనలుగా, ధనుర్వినిర్ముక్త శరపరంపర కుంభవృష్టిగా.... ఆహవరంగం ప్రళయకాలవేళా విశేష వియన్మండలంలా తోచింది. రక్తపుటేరులతో నిండిన రణరంగం సంధ్యారుణ కుంకుమ సంపన్నమైన ఆకాశంలా భీతావహంగా ఉంది. తెగిపడిన తలలతో, పగిలిన కపాలాలతో, ఉబికి వచ్చిన కనుగ్రుడ్లతో, నుజ్జునుజ్జెన మెదళ్ళతో, ఖండిత బాహువులతో, విరిగిన కాళ్ళతో, నరకబడిన మొండెములతో, ముద్ద ముద్దలుగా పడ్డ మాంస ఖండాలతో భండన భూమి మహాభీభత్సంగా ఉంది. నక్కలు విందారగించాయి. అసంఖ్యాకంగా కాకులు, గ్రద్దలు, రాబందులు యథేచ్చగా ఆకాశంలో విహరిస్తూంటే... ఎండ పడకుండ భండన భూమికి నల్లని గొడుగు పట్టినట్లుంది.

## దేవాసుర యుద్ధం
గణాలన్నీ తుముల యుద్దం చేస్తుంటే, గణనాయకులు ద్వంద్వ యుద్ధానికి తల పడ్డారు. తారకాసురుని ఇంద్రుడు నిలువరించాడు.
సంహ్లాదుని అగ్ని ఎదుర్కొన్నాడు. జంభుని యముడు ఢీకొన్నాడు. మహాప్రభుని నిరృతి మార్కొన్నాడు. సువీరుని గద్దించాడు వాయువు. చంద్రుని అదిలించాడు కుంభాసురుడు. కుబేరుని అడ్డగించాడు పవమానుడు. ఇలా దేవ దానవులు అసువుల మీద ఆసలు వీడి పరస్పర జిగీషతో కోపం రూపెత్తినట్లు పోరాడు తున్నారు.
విరించి వరబల గర్వితుడైన తారకుడు మహాక్రోధంతో మండిపడి పండ్లు పటపట కొరికి, కండ్లు కొలిమి తిత్తులై నిప్పుకణికలు రాల, కొండ చిలువల వంటి చేతులతో తాళ వృక్షోపమానమైన గదను పట్టి అమరేంద్రుని నెత్తిపై మొత్తబోగా; అది గురి తప్పి ఐరావత కుంభస్థలాన్ని నిర్భేదించింది. ఎన్నడూ మొక్కవోని ఐరావతం ఒక్క సారిగా కుప్ప కూలింది.
సంహ్లాదుని విక్రమాటోపానికి ఆగలేక జాతవేదుడు భీతితో వెన్ను చూపాడు. రణ విశ్రుతుడైన జంభుని వీర రసావతారాన్ని తేరి చూడలేక తన గదా దండాన్ని పారవేసి యుద్ధ పరాఙ్ముఖుడయ్యాడు పరేత రాజు, బలుని కాలానల బాణ జ్వాలలకు నిలువ లేక వరుణుడు కరుణించమని ప్రార్థించి పలాయితుడయ్యాడు. రణోజ్జ్వల విక్రమ క్రియా సాంద్రుడైన పవమానుని అసమాన కోదండ పాండిత్యానికి ఆగలేక కుబేరుడు కూలేడు. ఇలా దిక్పాలకులంతా అసహాయ శూరులైన అసురుల చేతిలో పరాజితులై వీరభద్రుని వెనక్కు చేరారు. దైత్యులంతా అత్యుత్సాహంతో అట్టహాసం చేసి కోలాహల పరాయణులై గర్జించారు.
అదే సమయంలో వీరభద్రుడు ప్రమథులతో కూడి శత్రువుల పాలిటి అకాల రుద్రుడై త్రిశూలాన్ని చేపట్టి తారకాసుని ఎదుర్కొన్నాడు. పోరు ఘోరంగా సాగుతోంది. త్రిశూల, పరుశు, పట్టిస, ముసల, ముద్గర, ఖడ్గ, తోమరాలతో పరస్పరం హింసించు కొంటున్నారు. వీరభద్రుని త్రిశూల హతుడైన తారకుడు క్షణమూర్ఛితుడై లేచి కొండ గుహలాంటి నోరు తెరచి ఒక్క బొబ్బ పెట్టి శక్త్యాయుధంతో దెబ్బ కొట్టాడు. వారి మధ్య యుద్ధం చూపరులకు రోమహర్షణంగా సాగింది. విజయ లక్ష్మి ఒకసారి వీరభద్రుని వైపు మరొక సారి తారకుని వైపు దోబూచులాడుతూన్నట్లు తోచి ఉత్కంఠను కలిగించింది. ఇంతలో వాసుదేవుడు వచ్చి వీరభద్రునకు బాసటగా నిలిచేడు.
పాంచజన్యాన్ని పూరించాడు హరి. గర్భనిర్భేద్యమైన ఆ రావానికి తారకుని సైన్యం దైన్యాన్ని పొందింది. నారాయణుడు నాల్గు చేతుల తోను చక్ర, గద, ఖడ్గ, చాపాలను ధరించి తారకుని ముందు వీర విక్రమంతో నిలిచి పోరు సాగించాడు. సింహ వాహనా రూఢుడైన తారకుడు వర గర్వితుడై పదివేల బాహువులతో పద్మనాభుని ప్రయోగా లన్నింటిని త్రిప్పి కొట్టాడు. వారిద్దరి మధ్య యుద్ధం పూర్వ పశ్చిమ దిక్కుల యందు ఉదయించే శుక్ర గ్రహంలా ఊగిస లాడుతున్నదే కాని... గెలుపు మాత్రం నిశ్చితం కావటం లేదు.
ఇక కాలహరణం చేయటం మేలు కాదని తలపోసిన బ్రహ్మగారు కుమార స్వామిని సమీపించి ఇలా ఉపదేశించాడు. “కుమారా! గుహా! విష్ణు తారకుల మధ్య ఈ యుధ్ధం శోభించటం లేదు. నా వర ప్రభావంచే ఈ దుష్టుడు ఎవరి చేతిలోను చావడు.. శివ తేజోద్భవుడవైన నీ చేతిలో తక్క! నీ జన్మ కారణం అదే! పూర్వం వీడు దేవత లందరిని జయించి విష్ణువును కూడ బెదిరించాడు. కుమారా! వీడెంతటి వాడంటే..... ఫణాగ్ర మణులచే ప్రకాశించే తక్షక, వాసుకి, కర్కోటకాదులను రాజమార్గంలో దీప స్తంభాలుగా నిలపెట్టాడు. వీడి రాజధానీ నగరంలో.... ఎంత ఎండ కాస్తే పద్మాలు వికసిస్తాయో అంత మాత్రపు ఎండను మాత్రమే కాస్తాడు భానుడు. రాకా శశాంకుడు వీడికి శృంగార దీపం. ఈ దిక్పాలకులంతా దిక్కులేక ఎలా పడి ఉన్నారో చూడు! నువ్వు రక్షణగా ఉన్నావనే ధైర్యంతోనే దేవతలీ యుధ్ధానికి దిగారు. లేకపోతే వచ్చి ఉండేవారు కాదు. ఇక జాగు సేత మేలు కాదు."
విరించి పల్కులకు కుమార స్వామి ప్రసన్నుడై విమానాన్ని దిగి 'అట్లే అగు గాక!' అని పల్కి పెద్ద ఉల్కవంటి శక్త్యాయుధాన్ని ధరించి తారకునికి అభిముఖంగా మత్త వేదండాన్ని చీల్చటానికి ఉద్యుక్త మవుతున్న సింహంలా నడిచాడు. తారకుడు కూడా కుమారుని చూచి బాలుడని ఎంచి.... మంటను చూచి పండని భ్రమించి దూకబోతున్న మిడుతలా...... ఆయుధ పాణియై ఆవేశంతో వచ్చాడు. వచ్చి అక్కడున్న ఇంద్ర, ఉపేంద్రులను చూచి.... దేవతా రక్షణార్థమై ఇంద్రుడు, లోక కళ్యాణార్ధం విష్ణువు చూపిన అవతార విశేషాలను దోషాలుగా ఎత్తి చూపించి నిందించాడు. అలా నిందించిన కారణంగా తన పూర్వ పుణ్యాన్ని పోగొట్టు కొన్నాడు తారకుడు.
అలా నిందించిన తారకుని చూచి కోపాన్ని ఆపుకోలేక బిడౌజుడు వజ్రాయుధంతో బలంగా కొట్టాడు. ఆ వజ్ర ప్రహారానికి జర్జరీ భూత శరీరుడై తారకుడు నేలకూలి... తిరిగి క్షణంలో లేచి ఐరావతంపై ఉన్న పురందరుని శక్త్యాయుధంతో యుక్తిగా కొట్టి నేల కూల్చాడు. అంత్యకాలం సమీపించిన తారకుడు ఆ సమయంలో మహాక్రోధం కన్నుల
తాండవ మాడ దేహస్మృతి మరచి దుఃఖదము, స్వనాశ కారణము, ధర్మవిరుద్ధము ఐన అకార్యాన్ని ఆచరించాడు. ద్వాత్రింశత్ దేవతా కోటి కిరీట మణిరంజిత పాద పంకేరుహ శోభాయుక్తుడైన నిర్జర సార్వభౌముణ్ణి నిర్ధాక్షిణ్యంగా వామ పాదంతో తన్ని అతని చేతి లోని వజ్రాన్ని పెరికి దానితో అతనినే క్రూరంగా ప్రహరించాడు. విష్ణువుతో కూడి అమృతాంధసు లందరు హా హా కారాలు చేశారు. అచ్యుతుడు, వీరభద్రుడు తారకునిపై పరాక్రమించారు కాని అది వ్యర్థమే ఐంది.

## తారకాసుర సంహారం
శ్రీ హరిని దూషించటం, ఇంద్రుని కాలితో తన్నటం, ధర్మ విరుద్ధమైన ఈ రెండు అకార్యాల కారణంగా తారకుని పూర్వ పుణ్యం నిశ్శేషంగా హరింప బడగా స్కందుడు తారకుని సంహరించ టానికి సంకల్పించి యుద్ధ సన్నద్ధుడయ్యాడు. దేవతలు జయ జయ ధ్వానాలు చేసి స్తుతించారు. అప్పుడు సర్వభూత భయంకరమైన రణం సాగింది. వీరులైనవారిద్దరూ కూడా వైతాలిక, ఖేచర, పాపంత ఇత్యాది యుద్ధ గతులను ప్రదర్శిస్తూ; శక్తితో శక్తిని ప్రహరిస్తూ, నివారిస్తూ కొద్దిసేపు వీర నాట్యాన్ని చేశారు. ఆ మీద శిరస్సు, కంఠం, తొడలు, మోకాళ్ళు, నడుము, వక్షస్థలం, వీపు.... ఇత్యాది శరీర భాగాలను గురిచూచి శక్త్యాయుధంతో పరస్పరం ఛేదించుకొంటూ యుద్ధక్రీడా నైపుణ్నాన్ని చూపించారు.
వారిద్దరు వీరనాట్య విశారదులు, రణక్రీడా నిపుణులు కనుక పదాతులై అనేక చారీ కరణ, ఖండ, మండల, గతి ప్రచారములతో చూపరులకు 'ఆహా' పుట్టిస్తూ బాహు యుద్ధం చేశారు. సమపాద, స్థితావర్త, శకటాస్య, అడ్డిత, ఊరూద్వృత్త, మత్తల్లి ఇత్యాది పదహారు భౌమీచారీ విశేషాల చేతను అతి క్రాంత, అప క్రాంత, పార్శ్వ క్రాంత, ఊర్ధ్వ జానువు, సూచి, హరిణప్లుత, భ్రమరి ఇత్యాది పదహారు ఆకాశికీ చారీ విశేషాలచేతను రణరంగాన్ని నాట్య మందిరం చేసి ప్రేక్షకులకు కనువిందు చేశారు.
ఆపై చారుల సంయోగంచే పుట్టిన కరణాలను ప్రదరిస్తూ మండల గతి ప్రచారాన్ని నిర్వహిస్తూ బాహు యుధ్ధం చేశారు. భ్రమర, ఆస్కందిత, ఆవర్త, అడ్డిత, శకటాస్య, ఇత్యాది పది భౌమీ మండలాలను; అతిక్రాంత, విచిత్ర, లలిత సంచర, దండ పాద, లలిత, క్రాంత ఇత్యాది పది ఆకాశగ మండలాలను నేర్పుతో ప్రదర్శిస్తూ యుద్ధం చేశారు.
వారుభయులు అనేక గతి ప్రచారాలను చూపించారు. ఉత్తమ, మధ్యమ, అధమ ప్రకృతి గతి భేధాలను, సమగతి, మిశ్రగతి, మధ్యమ గతి భేదాలను ప్రదర్శించారు. 
రౌద్ర, బీభత్స వీర రసభేద గతులను, దేశాను సారులైన గతులను శాస్త్ర ప్రామాణ్యాన్ని, లోక ప్రామాణ్యాన్ని అనుసరించి చూపి శస్త్ర యుధ్ధాన్ని, బాహు యుద్ధాన్ని కూడ చేశారు. సకల దేవతా సమూహం ఆ సమయంలో విస్మితులై రెప్ప వేయకుండ చూచారు.
అంత వరకు యుద్ధాన్ని క్రీడగా భావించి తారకునితో యుద్ధక్రీడ సలిపిన కుమార స్వామి; ఆటను కట్టిపెట్టి, తారకుని మట్టుపెట్ట తలచి శక్త్యాయుధాన్ని మహావేగంతో దూసుకొస్తూన్న ఉల్కాపాతంలా ప్రయోగించాడు. ఆ విసురుకు అసురుడు అసువులు విడిచాడు.
ఈ విధంగా లోక విదారకుడైన తారకుని కుమారకుడు పరిమార్చిన వేళ.... లోక పాలకుల శోక ముడిగింది. దిక్పాలకుల దేహ స్వాస్థ్యం సమకూరింది. వేలుపుల వెతలు తీరాయి. వేల్పు వెలదుల చెఱలు వీడాయి. పన్నగుల విన్న బాటు తొలగింది, కిన్నరుల బన్నాలు తప్పాయి. అప్సరసలు ఆపదలు గడవగా అలంకరణపై శ్రద్ధ చూపారు. విద్యాధరులు సద్యోజాత హర్షంతో కేరింత లాడారు. గంధర్వుల బంధాలూడాయి. గుహ్యకులు బాహ్య సంచారులయ్యారు. యక్షులకు అధిక్షేపాలు తప్పాయి. పితరుల భీతి సద్దు మణిగింది. వసువులకు అసువులు నిలిచాయి. రుద్రులకు ఉపద్రవం తప్పింది. తాపసులకు ఆపదలు కుందాయి.

## బాణప్రలంబాసురుల వధ
ఇంతలో క్రౌంచుడనే పర్వత రాజు కుమారుని శరణు జొచ్చి ఇలా ప్రార్థించాడు. “కుమారా! గుహా! దయానిధీ! నీతో ఆహవంలో ఓహటిల్లిన బాణాసురుడు పదివేల సైన్యంతో వచ్చి నన్ను పీడిస్తున్నాడు. వాణ్ణి కూడా సంహరించి నాకు స్వస్థతను కలిగించు.” వెంటనే భక్త పాలకుడైన స్కందుడు మనసులో శివ పార్వతులను స్మరించి బాణాసురునిపై శక్త్యాయుధాన్ని ప్రయోగించగా అది వానిని, వాని సేనను త్రుటిలో పరిమార్చి షణ్ముఖుని వద్దకు వచ్చి చేరింది. క్రౌంచుడు హర్షంతో గృహాన్ని చేరుకొన్నాడు.
కుమారుడు శంకరుని ఆనందం కొరకు ఆ స్థలంలో ప్రతిజ్ఞేశ్వర, కపాలేశ్వర, కుమారేశ్వర నామాలతో మూడు లింగాలను స్థాపించాడు. అంతే కాక జయస్తంభ సమీపంలో స్తంభేశ్వర లింగాన్ని కూడా ప్రతిష్టించాడు. విష్ణువు మొదలుగా దేవత లందరు ఈశ్వర లింగాలను స్థాపించారు. 
అదే సమయంలో శేషుని కుమారుడైన కుముదుడు రణరంగం నుండి పారిపోయి వచ్చి తనను బాధిస్తున్న ప్రలంబాసురుని గూర్చి కుమారునితో విన్నవించగా వాణ్ణి కూడా శక్త్యాయుధంతో నేల కూల్చాడు స్కందుడు.
ఓ మునులారా! ఈ కుమార విజయ గాధ పరమ పవిత్రమైనది. ఇది సర్వ పాపహరము, సర్వకామదము, భుక్తి ముక్తి ప్రదము. సకల తాపహరము.

## కార్తికేయ స్తుతి
అంత విష్ణు బ్రహ్మేంద్రాది దేవతలంతా కుమార స్వామినిలా స్తుతించారు.
శ్లో॥ 
నమః కళ్యాణ రూపాయ నమస్తే విశ్వమంగళ | విశ్వబంధో నమస్తేస్తు నమస్తే విశ్వభావన ॥ 
నమోస్తుతే దానవ వర్య హంత్రే బాణాసుర ప్రాణహరాయ దేవ ॥ ప్రలంబ నాశాయ పవిత్ర రూపిణే నమో నమశ్శంకర తాత తుభ్యమ్ ॥ 
త్వమేవ కర్తా జగతాంచ భర్తా త్వమేవ హర్తా శుచిజ ప్రసీద | ప్రపంచ భూతస్తవ లోక బింబః ప్రసీద శంభాత్మజ దీన బంధో ॥
తా ॥ 
కళ్యాణ స్వరూపుడు, జగత్తునకు మంగళముల నిచ్చు వాడు, విశ్వమునకు బంధువు, విశ్వమును సంకల్పించి సృష్టించువాడు అగు నీకు నమస్కారం. ఓ దేవా! రాక్షస శ్రేష్ఠుడైన తారకుని, బాణాసురుని సంహరించిన నీకు నమస్కారం, ఓ శంకరపుత్రా! ప్రలంబుని సంహరించిన పవిత్ర స్వరూపుడవగు నీకు అనేక నమస్కారాలు. ఓ అగ్నిపుత్రా! జగత్తుల సృష్టి స్థితిలయములకు నీవే కర్తవు. ప్రసన్నుడవు కమ్ము! నీవు ప్రపంచ రూపుడవై విస్తరించగా ప్రాణులన్నియు బింబ రూపుడవైన నీకు ప్రతిబింబములైనవి.
ఆ విజయోత్సవ సభలో కుమారస్వామి దేవతలకు వరాలిచ్చి పర్వత రాజులతో ఇలా అన్నాడు. "మీరందరు కర్మిష్ఠులచే, జ్ఞానులచే, తపశ్శాలురచే సేవింప తగిన వారు కాగలరు. వారందరు మీ ఆశ్రయాన్ని పొందుతారు. మీరు పవిత్రాత్ములు. మీరందరు నా వర ప్రభావంచే లింగాకారాన్ని పొందుతారు. నా మాతామహుడైన ఈ హిమవంతుడు సర్వోత్తముడై తపశ్శాలురకు ఫలములను ఇచ్చు వాడు కాగలడు."
పిమ్మట వారంతా మహదానందంతో కైలాసానికి వెళ్ళారు. కుమారుడు భక్తితో పార్వతీ పరమేశ్వరులకు నమస్కరించగా; వారు స్కందుని పరమ ప్రీతితో ఆలింగనం చేసుకొన్నారు. అమరులంతా ఆది దంపతులైన పార్వతీ పరమేశ్వరుల నిలా స్తుతించారు.

శ్లో॥ 
దేవదేవ మహాదేవ భక్తానా మభయ ప్రద | నమో నమస్తే బహుశః కృపాకర మహేశ్వర ॥ 
అద్భుతా తే మహాదేవ మహాలీలా సుఖప్రదా | సర్వేషాం శంకర సతాం దీన బంధో మహాప్రభో ॥ 
ఏవం మూఢధియశ్చాజ్ఞాః పూజాయాం తే సనాతనమ్ | ఆవాహనం నజానీమో గతింనైవ ప్రభో ధ్భుతామ్ || 
గంగాసలిల ధారాయ హ్యాధారాయ గుణాత్మనే । నమస్తే త్రిదశేశాయ శంకరాయ నమో నమః ॥
తా॥ 
దేవదేవా! మహాదేవా! భక్తులకు అభయమునిచ్చు వాడా! నీకు అనేక నమస్కారాలు. కృపానిధీ! మహేశ్వరా! మహాదేవా! నీ గొప్ప లీల అద్భుతమైనది! సత్పరుషు లందరికి సుఖమును కలిగించునది. దీనబంధో! సనాతనుడవైన నీ విషయంలో నీ పూజ విషయంలో మేము అజ్ఞానులమై ఉన్నాం. ఓ ప్రభూ! నిన్ను ఆవాహన చేయుట గాని నీ అద్భుత లీలగాని మాకు తెలియదు. గంగనిచ్చిన వాడు, జగత్తుకు ఆధారమైన వాడు, త్రిగుణ స్వరూపుడు, దేవతలకు ప్రభువు, శుభములను కలిగించు వాడు అగు నీకు అనేక నమస్కారాలు.

శ్లో॥ 
వృషాంకాయ మహేశాయ గణానాం పతయే నమః | సర్వేశ్వరాయ దేవాయ త్రిలోక పతయే నమః ॥ 
సంహర్తే జగతాం నాథ సర్వేషాంతే నమో నమః | భర్తే కర్రేచ దేవేశ త్రిగుణేశాయ శాశ్వతే ॥ 
విసంగాయ పరేశాయ శివాయ పరమాత్మనే । నిష్ప్రపంచాయ శుద్ధాయ పరమాయావ్యయాయ చ || 
దండ హస్తాయ కాలాయ పాశ హస్తాయ తే నమః | వేదమంత్ర ప్రధానాయ శత జిహ్వాయ తే నమః ||
తా॥ 
వృషభ ధ్వజుడు, మహేశ్వరుడు, గణములకు ప్రభువు, సర్వేశ్వరుడు, ముల్లోకములకు ప్రభువు అగు మహాదేవునకు నమస్కారం. ఓ నాథా! త్రిగుణ స్వరూపుడవై లోకము లన్నింటిని సృష్టించి, పాలించి, పోషించి, సంహరించు నీకు నమస్కారం. నీవు శాశ్వతుడవు. సంగము లేని వాడు, పరమేశ్వరుడు, మంగళ కరుడు, పరమాత్మ, ప్రపంచాతీతుడు, శుద్ధుడు, సర్వకారణుడు, నాశము లేనివాడు, చేతియందు దండమును ధరించు మృత్యు స్వరూపుడు, పాశమును ధరించువాడు, వేద మంత్రములచే ప్రతిపొందింపబడు వాడు, నూరు జిహ్వలు గలవాడు అగు నీకు నమస్కారం.

శ్లో॥ 
భూతం భవ్యం భవిష్యచ్చ స్థావరం జంగమంచ యత్ | తవదేహాత్సముత్పన్నం సర్వథా పరమేశ్వర ॥ 
పాహి నస్సర్వదా స్వామిన్ ప్రసీద భగవన్ ప్రభో | వయంతే శరణాపన్నా స్సర్వథా పరమేశ్వర ॥ 
శితికంఠాయ రుద్రాయ స్వాహాకారాయ తే నమః । అరూపాయ సరూపాయ విశ్వరూపాయతే నమః || 
శివాయ నీలకంఠాయ చితా భస్మాంగ ధారిణే | నిత్యం నీల శిఖండాయ శ్రీ కంఠాయ నమో నమః ॥
తా|| 
ఓ పరమేశ్వరా! భూత, భవిష్య, వర్తమాన కాలాల్లో స్థావర జంగమాదులన్నీ నీ దేహ జనితములే. స్వామీ! మమ్ములను ఎల్లవేళలా రక్షించు. భగవాన్! ప్రభూ! ప్రసన్నుడవు కమ్ము! పరమేశ్వరా! మేము నిన్ను అన్ని విధములుగా శరణు పొంది ఉన్నాము. తెల్లని కంఠము గలవాడు, స్వాహాకార స్వరూపుడు, రూపం లేని వాడైనా రూపాన్ని స్వీకరించి అన్నిరూపములు తానే ఐన రుద్రునకు నమస్కారం. నీలకంఠుడు, చితాభస్మాంగ ధారి, నల్లని కేశములు గలవాడు అగు శివునకు అనేక నమస్కారాలు.

శ్లో॥ 
సర్వ ప్రణత దేహాయ సంయమి ప్రణతాయచ | మహాదేవాయ శర్వాయ సర్వార్చిత పదాయచ ॥ 
త్వం బ్రహ్మా సర్వదేవానాం రుద్రాణాం నీలలోహితః | ఆత్మాచ సర్వభూతానాం సాంఖ్యైః పురుష ఉచ్యతే । 
పర్వతానాం సుమేరుస్త్వం నక్షత్రాణాంచ చంద్రమాః । ఋషీణాంచ వశిష్ఠస్త్వం దేవానాం వాసవస్తథా ॥ 
ఓంకార స్సర్వవేదానాం త్రాతా భవ మహేశ్వర । త్వంచ లోకహితార్దాయ భూతాని పరిషించసి ॥
తా॥ 
అందరిచే నమస్కరింపబడు రూపముగలవాడు, యోగులచే ఉపాసింప బడువాడు, లయ కాలములో ప్రాణులను సంహరించువాడు, అందరిచే పూజింప బడే
పాదములు కలవాడు అగు మహాదేవునకు నమస్కారం. నీవు దేవతలలో బ్రహ్మవు. రుద్రులలో కంఠము నందు నీల వర్ణముగల శివుడవు. సర్వప్రాణులలోను ఆత్మవు నీవే. సాంఖ్యులు నిన్ను పురుషుడని వర్ణింతురు. పర్వతములలో మేరువు నీవే. నక్షత్రములలో చంద్రుడు నీవే, ఋషులలో వశిష్ఠుడవు నీవే మరియు దేవతలలో ఇంద్రుడవు నీవే. వేదములన్నింటిలో ఓంకారము నీవే. నువ్వు లోకహితాన్ని కోరి ప్రాణులకు రసమును, పుష్టిని ఇచ్చి రక్షిస్తున్నావు. ఓ మహేశ్వరా! రక్షించు.

శ్లో॥ మహేశ్వర మహాభాగ శుభాశుభ నిరీక్షక ఆప్యాయాస్మాన్ హి దేవేశ కర్తౄన్ వై వచనం తవ ॥ 
రూపకోటి సహస్రేషు రూపకోటి శతేషుచ | అంతం గంతుంన శక్తాస్స్మ దేవదేవ నమోస్తుతే ॥
తా॥ 
మహేశ్వరా! మహాత్మా! ప్రాణుల పుణ్యపాపములకు సాక్షివి నీవే! నీ వచనాన్ని పాలించే మమ్ము ఆనందింప చేయి. కోట్లాది రూపాలలో నిన్ను దర్శిస్తున్నాం. కాని నీ విభూతుల అంతాన్ని తెలుసుకోలేక పోయాం.
ఇలా స్తుతించి ఈశ్వరుని అనుజ్ఞను పొంది కుమార స్వామి లీలలను గానం చేసికొంటూ స్వస్థానాలను చేరుకొన్నారు దేవతలు."

## గణేశుని పుట్టుక
సూత మహర్షి మునులతో ఇలా అంటున్నాడు. మునులారా ఇప్పుడు మీకు పరమ మంగళ ప్రదమైన గణేశుని జన్మవృత్తాంతాన్ని చెపుతున్నాను. శ్రద్దతో వినండి. స్వభావం చేత (తత్త్వంలో) నిర్గుణులు నిరాకారులు ఐన పార్వతీ పరమేశ్వరుల నుండి ప్రథమ రజస్సు (సృష్టికి కారణభూత మైన తొలి అణువులు) పుట్టి, సృష్టి ఆవిర్భావం జరిగిన నాటి కథా వృత్తాంతమే ఈ గణేశుని ఆవిర్భావ గాథ. ఇది వేద రహస్యం. దీనినే లోకంలో 'నలుగు పిండి కథ' గా చెప్పుకొంటారు. ఈ నలుగు పిండిని వేదం 'పరో రజస్సు' అని చెప్పి ఆ రజస్సే గణేశునిగా అంటే భౌతిక సృష్టిగా రూపుదిద్దుకొందని చెపుతోంది. సృష్టి భౌతిక రూపం గణేశుని ఆకారంలో ఉంటుంది. కర్మ మార్గంలో ఉన్నవారు ఉపాసన అలాగే చేస్తారు. గణపతిని ఆరాధించే వారిని గాణాపత్యులు అంటారు.
పరమేశ్వరుడు పార్వతిని పరిణయ మాడిన కొంత కాలానికి గణపతి జన్మించాడు. ఒక రోజున జయ, విజయ.... అనే చెలికత్తెలు పార్వతితో చదరంగ మాడుతూ ఆమెకిలా బోధించారు. "చెలీ! మన సౌధంలో ఉన్న సేవకు లందరు శివుని ఆజ్ఞను పాలించే రుద్ర గణాలే, మనం ద్వారం వద్ద మన ఆజ్ఞను పాటించే మన వాడుండటం అవసరం, ” కాత్యాయనికి ఆ మాటలు హితవుగానే తోచాయి. ఒక రోజున జగన్మాత అభ్యంగన స్నానం చేస్తుండగా సదాశివుడు ద్వారపాలకుడైన నందిని గద్దించి, మందిర ప్రవేశం చేసాడు. ఆ రోజు జరిగిన అనుభవంతో చెలికత్తెలు చెప్పిన హితవును ఆచరణలో పెట్టటానికి సంకల్పించింది దుర్గ.
వెంటనే తన శరీరం నుండి రాలిన రజస్సుతో.... సర్వ లక్షణ సంయుతుడు, సర్వావయవ సుందరుడు, సర్వశోభాఢ్యుడు, మహాబలపరాక్రమ సంపన్నుడు ఐన ఒక పురుషుని సృష్టించింది. ఆ పురుషునకు ఆమూల్య వస్త్రాభరణాద్యలంకారాలను ఇచ్చి ఆశీర్వదించింది. ఆ పురుషుడు కర్తవ్యాన్ని ఉపదేశించమని కోరగా "పుత్రా! నా గృహాన్ని సదా రక్షిస్తూ, ద్వార పాలకుడవై ఉండు. నువ్వు నా కుమారుడవు. నువు తక్క నాకు మరి యొకడు లేడు. నా ఆజ్ఞ లేకుండా హఠాత్తుగా లోని కెవరు ప్రవేశించ రాదు." అని చెప్పి యష్టి (కఱ్ఱ) నొక దానిని ఆయుధంగా ఇచ్చింది. ఆ పురుషుడు ద్వార పాలకుడై తల్లి ఆజ్ఞను నెరవేరుస్తున్నాడు. ఒక రోజున.......
దుర్గాదేవి సఖీజనంతో కూడి జలక్రీడ లాడుతూ ఉండగా శ్రీ కంఠుడు మందిర ప్రవేశం చేయబోయాడు. గణేశుడు నిలువరించాడు. 'ఈ నూతన పురుషు డెవరా?' - అని శంకరుడు శంకా సంకలిత మానసుడై " ఓ! ద్వారపాలకా! ఇది నా స్వగృహం. ఎక్కడైనా 'స్వ' అనే దాని విషయంలో ఇతరుల అపేక్ష ఉంటుందా? నేను భవుడను. లోపల ఉన్న స్త్రీమూర్తి నా అర్థాంగి ఐన భవాని, నేను శివుడను! ఆమె నా భార్య ఐన శివాని. వేయేల ఈ సృష్టికి కారణభూతుడ నైన సత్పురుషుడను నేనే! ఆమె నా తపశ్శక్తి ఐన సతి అడ్డుతొలగు" అని గద్దించాడు.
గణేశుడు మాత్రం “ఇది నా తల్లి ఆజ్ఞ! అంతే!" అని శివుని లోనికి వెళ్ళనీయ లేదు. పైగా కఱ్ఱ ఎత్తాడు కొట్టటానికి.

## గణ వివాదం
అంత శివుడు గణాలను పిల్చి "ఈ నూతన ద్వార పాలకుడు నా యింట్లోకి వెళ్ళటానికి నన్నే అడ్డగిస్తున్నాడు! ముందు వీణ్ణిక్కడ నుండి మెడ పట్టుకొని నెట్టండి అని ఆజ్ఞాపించాడు. వారు గణపతిని సమీపించి "బ్రతుకు మీద ఆశ ఉంటే తప్పుకో!" అని హెచ్చరించారు. ఐనా గణపతి కదల లేదు. వారు తీవ్రంగా బెదిరించగా వారందరిని బెత్తంతో మొత్తాడు. ప్రమథులు శివుని వద్దకు పరుగెత్తారు.
"యుద్ధం చేసైనా సరే వాడిని తరిమి వెయ్యండి" అని శ్రీ కంఠుడు ఆజ్ఞాపించగా వారంతా యుద్ధానికి సన్నద్ధమై నిలిచారు. ముందుగా నందీశ్వరుడు వచ్చి గణపతి కాలు పట్టి లాగేడు. భృంగి రెండవ కాలు పట్టుకొన్నాడు. గణపతి కాళ్ళతోనే తన్నగా వారిద్దరు బంతుల్లా ఎగిరి దూరాన పడ్డారు. మిగతా గణాలను కఱ్ఱతో మొత్తి చెల్లాచెదరు చేశాడు. వారందరు కృత్తివాసునితో మొర పెట్టుకొన్నారు. ఆయన బ్రహ్మను పిల్చి విషయాన్ని చెప్పి గణేశుని వద్దకు వెళ్ళి నీతి వాక్యాలను పల్కి సమస్యను సామరస్యంగా పరిష్కరించమని కోరేడు. బ్రహ్మగారు రాయబారం నడిపాడు. బ్రహ్మ మాటలను విన్న గణేశుడు నవ్వి ఇలా అన్నాడు. "శివ గణాలు శివుని ఆజ్ఞను పాటింతురు గాక! నేను మా అమ్మ మాటనే నెరవేరుస్తాను. ద్వారం దాటి గృహంలోకి అడుగు పెట్టనివ్వను. యుద్ధానికి నేను సిద్ధమే."
ఇక బ్రహ్మగారు చేసేది లేక వెనుదిరిగాడు. శివ గణాలకు గణేశునికి యుద్ధం సిద్ధమైంది. ఈ వర్తమానాన్ని విన్న పార్వతి జంట శక్తులను సృష్టించి గణేశునికి తోడుగా పంపింది. అందులో ఒక శక్తి కాటుక కొండలా ఉండి కొండగుహ వంటి నోరు తెరిచి ఎదుటి వారు ప్రయోగించిన అస్త్రాలను మ్రింగేస్తోంది. రెండవ శక్తి విద్యుత్ప్రకాశ రూపంలో వేయి బాహువులతో ఉండి చేతికి దొరికిన వారిని నల్లుల్లా నలిపేస్తోంది. దిక్కు తోచక ప్రమథ గణాలన్ని మహాదేవుని ముందు మొరపెట్టు కొన్నాయి.

## గణేశ శిరచ్ఛేదం
వెంటనే రుద్రుడు రోషంతో మండిపడి గణేశుని వద్దకు వచ్చి వాదులాడి అతనిని ఒప్పింప జాలక నిశిత త్రిశూలంతో శిరసును ఖండించాడు. ఆ వార్తను విన్న సర్వ లోకాధీశ్వరి ఐన దుర్గ అనేక భయంకర శక్తులను సృష్టించి నా కుమారుని పునర్జీవితుని చేసేవరకు మీరందరు ప్రళయాన్ని సృష్టించి, దేవతలను హింసింపమని ఆజ్ఞాపించింది. వారందరు అగ్ని శిఖల్లా చెలరేగి రుద్ర గణాలను, వారికి తోడుగా వచ్చిన దేవతలను ఎండు గడ్డిని కాల్చినట్లు కాల్చవేయ సాగారు. వారందరు దిక్కు తోచక పద్మ సంభవుని శరణు వేడగా ఆయన ఉపదేశం మేరకు దుర్గాదేవిని ఇలా స్తుతించారు.
శ్లో॥ 
జగదంబ నమస్తుభ్యం శివాయైతే నమోస్తుతే | చండికాయై నమస్తుభ్యం కల్యాణ్యైతే నమో స్తుతే || 
ఆదిశక్తి స్వమేవాంబ సర్వసృష్టికరీ సదా । త్వమేవ పాలినీ శక్తి స్త్వమేవ ప్రలయంకరీ ॥
ప్రసన్నాభవ దేవేశి శాంతింకురు నమోస్తుతే | సర్వంహి వికలం దేవి త్రిజగత్తవ కోపతః ||
తా॥ 
జగన్మాతా! నీకు నమస్కారం. శివపత్నివగు నీకు వందనాలు. చండికవగు నీకు నమస్కారం. మంగళముల నిచ్చు నీకు నమస్కారం. అమ్మా! ఆది శక్తివి నీవే! సదా సర్వ సృష్టిని చేయునది నీవే! జగత్తును పాలించు శక్తివి నీవే! ప్రలయమును సృష్టించు దానవు నీవే! ఓ దేవదేవి! ప్రసన్నురాలవు కమ్ము! శాంతిని పొందుము. నీకు నమస్కారం. దేవీ! నీవు కోపించుటచే ముల్లోకములు సర్వము అల్లకల్లోలమయ్యాయి.
ఋషులందరు శక్తి స్వరూపిణి ఐన పార్వతిని ఉద్దేశించి "అమ్మా! నీ క్రోధాన్ని ఉపసంహరించు! నీ స్వామి ఇక్కడే ఉన్నాడు. ఆయనను ఒక్కసారి చూడు. మేమందరము నీ సంతానమే కదా! కన్న తల్లి తన బిడ్డలను విషప్రయోగంతో చంపటానికి పూనుకొన్నా, వేద శాస్త్ర పారంగతుడైన బ్రాహ్మణుడు శీలాన్ని త్యజించినా, ప్రజలను రక్షించాల్సిన ప్రభువు వారి ఆస్తులను దోచుకొన్నా.... వారి ముందుకు వెళ్ళి అడ్డుకోగలవారెవ్వరు? అందరి అపరాధాన్ని క్షమించు తల్లీ!"
ఋషుల ప్రార్థనకు ప్రీత మనస్కురాలైన చండిక “ఓ దేవతలారా! నా కుమారుడు పునర్జీవితుడు కావాలి. గణాధ్యక్షుడు కావాలి. ఆది పూజ్యుడు కావాలి... అప్పుడు మాత్రమే ఈ సంహారం నిలిచి పోగలదు." అని పల్కగా వారంతా శివునకు విన్నవించారు. అంత శివుడు “అట్లే అగు గాక!" అని పలికి "మీలో కొందరు ఉత్తర దిక్కుగా వెళ్ళండి. ఏ ప్రాణి ముందు కనుపిస్తే దాని శిరస్సును ఖండించి తెచ్చి గణేశుని దేహానికి అనుసంధానం చెయ్యండి." అని ఆజ్ఞాపించాడు. వారలా వెళ్ళగా ఒకే దంతం కల ఏనుగు కనుపించింది. దాని శిరస్సును ఖండించి తెచ్చి దేహానికి అతికించి, అనంతర కార్యాన్ని మీరు నిర్వర్తించవలసిందని శివుని ప్రార్థించారు. అంత విధి, మాధవులు శివాజ్ఞచే వేద మంత్రాలతో అభిమంత్రించి, 'నీ తేజస్సు దీనియందు ప్రవేశించు గాక!' అని మంత్రపూత జలాలను ఆ దేహంపై ప్రోక్షించగా ఆ బాలుడు చైతన్యాన్ని పొంది నిద్ర మేల్కొన్న వానివలె లేచాడు, అందరూ ఆనందించారు. పార్వతి హర్ష బాష్పాలు క్రమ్ము కొనగా బాలుని ముద్దాడి ఒడిలో కూర్చుండపెట్టుకొంది.

## గణేశ వ్రత మహాత్మ్యం
జగన్మాత ఐన పార్వతి ఆ కుమారుని వివిధ వస్త్రాభరణాలతో అలంకరిచింది. అనేక వరాలిచ్చి ఇలా అంది. "కుమారా! నువ్వు
పుట్టిన తోడనే పుట్టిన ఆపద తొలగింది. అందుకని నిన్ను కొలిచిన వారి ఆపదలను తొలగించగల సామర్థాన్ని నీకు అనుగ్రహిస్తున్నాను. ఇపుడు నీ ముఖం సిందూరంతో అలంకరింపబడి ఉంది. కనుక నిన్ను సిందూరంతో పూజించిన మానవులకు కార్య విఘ్నాలు తొలగుతాయి." తదుపరి దేవత లందరు ఆ బాలుని శివుని వద్దకు తీసికొని వెళ్ళగా శివుడు బాలుని శిరసుపై చేయుంచి ఆశీర్వదించి " ఈ బాలుడు నారెండవ కుమారుడు! ఈ గణేశుడే నా గణాలన్నిటికి సర్వాధ్యక్షుడు. విఘ్నాలను నాశనం చేస్తాడు కనుక వినాయక నామంతో ప్రసిద్ధి పొందుతాడు " అని పుత్రప్రేమతో ఆశీర్వదించాడు.
అంత గణేశుడు తెలియక చేసిన అపరాధాన్ని మన్నించమని త్రిమూర్తులను, దేవతలను ప్రార్థించగా, వారు ప్రీతులై ఇలా ఆశీర్వదించారు. "త్రిమూర్తులమైన మేము ఎట్లు లోక పూజితుల మైనామో అదే విధంగా ఈ గణనాథుడు కూడా మా కంటే ముందుగా లోక పూజితుడగు గాక! ఈ గజాననుని ముందుగా పూజించ కుండ ఏ కార్యం తలపెట్టినా ఆ కార్యం విఘ్నమగు గాక! మావలెనే ఈతడు కూడా ప్రకృతి నుండి పుట్టిన వాడు కనుక పూజ్యుడగు గాక!.
పిమ్మట శంకరుడు ప్రీతుడై... పవిత్ర మనస్కురాలైన పార్వతి సంకల్పం నుండి ఈ గణేశుడు భాద్రపద శుక్ల చతుర్థి నాడు చంద్రోదయ కాలమందు ఆవిర్భవించాడు కనుక ఆ తిథినాడు ఎవరు ఈ గణేశుని పూజిస్తారో వారికి సకల శ్రేయస్సులు కలుగుతాయని లోకులకు వరమిచ్చాడు.

## గణేశుని బుద్ధి చాతుర్యం
స్కంద, గణపతులిద్దరు ఆట, పాటలతో తల్లి దండ్రులకు ఎంతో ఉల్లాసాన్ని కలిగిస్తూ; శుక్లపక్ష చంద్రునిలా ఎదిగి పెద్దవారై వివాహ వయస్సుకు వచ్చారు. 'నేను వివాహ మాడుతాను' అని గణేశుడు; 'కాదు నీకంటె ముందు నే పెళ్ళి చేసికొంటాను' అని షణ్ముఖుడు... ఇలా వారిలో వారు తగవులాడ జొచ్చారు. వారి మనోగతాన్ని గ్రహించిన ఆది దంపతులు ఒక రోజున వారిద్దరిని పిలిచి ఇలా అన్నారు. “ఓ కుమారులారా! మీ ఇద్దరి యందు మాకు పుత్ర వాత్సల్యం సమానమే. మీలో ఎవరైతే ఈ భూమండలాన్ని చుట్టి ముందుగా ఇచటకు చేరుకొంటారో వారికి ముందు వివాహం చెయ్యటం జరుగుతుంది."
తల్లి దండ్రులు ఏర్పాటు చేసిన నియమానుసారంగా కుమార స్వామి భూప్రదక్షిణానికి బయలు దేరాడు. గణేశుడు మాత్రం పార్వతీ పరమేశ్వరులను ఏకాసనాసీనులను జేసి పూజించి ఏడు ప్రదక్షిణాలను చేసి ఎదుట నిలబడి చేతులు జోడించి స్తుతించి ఇలా అన్నాడు: “ఓ తల్లిదండ్రులారా! నాకిప్పుడు వివాహం చెయ్యండి." వెంటనే గౌరీ శంకరులు "కుమారా! స్కందుడు భూ ప్రదక్షిణానికై బయలుదేరి వెళ్ళాడు. నువ్వు కూడా వెళ్ళి చుట్టిరా! అప్పుడు మాత్రమే నీకు వివాహం." అని హెచ్చరించారు. దానికి గణేశుడు నవ్వి “ఓ జననీ జనకులారా! నేను ఏడుసార్లు చుట్టి వచ్చాను కాదా"? అన్నాడు. దానికి వారు విస్మయంతో “ఇక్కడే ఉన్న నీకు అదెలా సాధ్యమైంది?" అని అడుగగా వినాయకుడిలా. అన్నాడు.
“ఓ సర్వజ్ఞ స్వరూపులారా! పుత్రునకు తన తల్లిదండ్రుల పాద పద్మములే గొప్ప తీర్ధము వారిని పూజించుటే దైవారాధన, వారి సందర్శన క్షేత్ర సందర్శన కంటె శ్రేయోదాయక మైనది. అలాగే స్త్రీకి భర్తను సేవించుటే గొప్ప మంగళకరమైన తీర్థ సేవనం. ఎవడైతే తన తల్లిదండ్రులను పూజించి ప్రదక్షిణం చేస్తాడో, వాడు తప్పక భూప్రదక్షిణ ఫలాన్ని పొందుతాడు. వేద శాస్త్రాదులు ఈ విషయాన్ని నొక్కి వక్కాణించి చెప్పాయి కదా! వేదం అసత్యం చెపుతుందా?"
బుద్ధిమంతుడైన గజాననుని పల్కులకు సంతోషించి "కుమారా! నువ్వు చేసిన కర్మ ధర్మబద్ధమైనది. సంకట స్థితిలో ఎవని బుద్ధి చురుగ్గా పని చేస్తుందో వానికి సూర్యోదయానికి చీకట్లు తొలగినట్లు ఆ సంకట స్థితి తొలగుతుంది. నువ్వు ధర్మాన్ని పూర్ణంగా పాలించావు.” అని గిరిజా శంకరులు పలికి వివాహ ప్రయాత్నాన్ని మొదలు పెట్టారు.

## గణేశుని వివాహం స్కందుని ఆగ్రహం
అదే సమయంలో విశ్వరూపుడనే ప్రజాపతి తన కుమార్తెలైన సిద్ధి, బుద్ధి అను వారికి వివాహ ప్రయత్నం మొదలు పెట్టాడు. ఆ విషయాన్ని తెలుసుకొన్న ఉమా శంకరులు వారితో గణేశునకు వివాహాన్ని నిశ్చయించి మహావైభవంగా జరిపించారు. కొంత కాలానికి గజాననునికి సిద్ధి యందు లోకానంద కరుడైన క్షేముడు, బుద్ధి యందు సర్వజన ప్రీతి పాత్రుడైన లాభుడు అనే కుమారులు కలిగారు. అలా కొంత కాలం గడవగా కుమారస్వామి భూప్రదక్షిణం చేసి వచ్చాడు. వస్తున్న కార్తికేయుని కలహభోజనుడైన నారదుడు నగర బాహ్యోద్యానంలో కలుసుకొని ఇలా ఉపదేశించాడు.
“ఓ కార్తికేయా! నేను సత్యం చెవుతున్నాను... విను. ఈర్ష్యచే గాని, మోసబుద్ధిచే గాని అసత్యం చెప్పటం లేదు. లోకంలో ఏ తల్లిదండ్రులు తమ పుత్రులకు చేయని దానిని
నీ తల్లిదండ్రులైన పార్వతీ పరమేశ్వరులు నీకు చేశారు. భూప్రదక్షిణం మిషతో నిన్ను ప్రయత్న పూర్వకంగా బయటకు పంపి గణేశునకు వివాహం చేశారు. అప్పుడే... అతనికి చక్కని ఇద్దరు కొడుకులు కూడా కలిగారు. నీ తల్లి దండ్రులు చేసిన పని నాకైతే యోగ్యంగా లేదు. తల్లి విషం పెట్టినా, తండ్రి అమ్మకానికి పెట్టినా.... ఆ బిడ్డల గతి ఏమిటి? శాంతి కాముకుడైన వాడు అలాటి తల్లి దండ్రుల ముఖాన్ని చూడకుండ దూరంగా తొలగిపోవటం మేలు! ఇది నా అభిప్రాయం! తర్వాత నీ ఇష్టం!" ఇలా చెప్పి నారదుడు తన లోకానికి వెళ్ళిపోయాడు.
కార్తికేయుడు తల్లి దండ్రుల కపట ప్రవర్తనకు కినిసి, క్రౌంచ పర్వతానికి వెళ్ళి అక్కడే బ్రహ్మచర్య దీక్షలో ఉండి పోయాడు. దర్శన మాత్రం చేతనే పాపాలను పోగొట్టే పుణ్యమూర్తి షణ్ముఖుడు. ప్రతి సంవత్సరం కార్తీక మాసంలో దేవతలు, ఋషులు, మునులు ఆయన దర్శనానికి వెడుతూ ఉంటారు. ఆ మాసంలో కృత్తికా నక్షత్రం నాడు కుమారుని దర్శనం మిక్కిలి ప్రశస్తం. కుమారుని ఎడబాటుతో కుమిలి పోయిన ఉమాదేవి శంభునితో కూడి అక్కడకు వెళ్ళింది. శంకరుడు ఇప్పటికీ మల్లికార్జునుడను పేర అక్కడ కొలువై ఉన్నాడు. కుమార స్వామి తల్లి దండ్రులను చూడ నొల్లక అక్కడికి మూడు యోజనాల దూరంలో దేవతల ప్రార్థనపై నిలిచాడు. అమావాస్యనాడు శంకరుడు, పున్నమి నాడు పార్వతి స్వయంగా వచ్చి భక్తులకు దర్శనమిస్తూ ఉంటారు.
ఈ గాథ పుణ్యాన్ని, కీర్తిని, సుఖాన్ని, ఆయుర్దాయాన్ని జ్ఞానాన్ని, ముక్తిని ఇచ్చే పరమ పవిత్రమైన గాథ."

శ్రీ శివ మహాపురాణంలో రుద్ర సంహితలో 
కుమార ఖండం సమాప్తం.

## త్రిపుర వర్ణనం
తదనంతర వృత్తాంతాన్ని సూతుడు, శౌనకాది ఋషులకు ఇలా చెప్పసాగేడు. "మునులారా! పూర్వం ఋషి సత్తముడైన సనత్కుమారుడు మా గురువు గారైన వ్యాస మహర్షికి చెప్పిన త్రిపురాసుర సంహార గాథను మీకు వివరిస్తున్నాను వినండి. ఇందులో లోక నీతి, తత్త్వము రెండూ ఉన్నాయి.
సత్త్వరజస్తమో గుణాలే..... త్రిగుణాలు. ఆ త్రిగుణాలే ఈ గాథలో త్రిపురములు. త్రిగుణాతీతుడైతే కాని మానవుడు ముక్తుడు కాలేడు. ఆ త్రిగుణాలను జయించే ఉపాయాన్ని చెప్పే గాథ.... ఈ త్రిపుర సంహార గాథ. సృష్టి అంతా త్రిగుణాత్మకం. త్రిగుణముల యొక్క సమస్థితి శాంతి. వాటి ప్రకోపమే లోకంలో ప్రళయం. వ్యక్తి విషయంలో ఐతే అది రోగం. త్రిగుణాలే లోకంలో సుఖదుఃఖాలకు కారణములవుతున్నాయి. సత్త్వగుణం కూడా బాధిస్తుందా అంటే.... అది కూడా ఒక విధమైన సాత్త్వికాహంకారాన్ని పెంచుతుంది. ఏ అహంకారమైనా అహంకారం...... అహంకారమే గదా! అహంకార వినాశనమే జీవన్ముక్తి కారకం. అహంకారం నశించిన నాడు పునర్జన్మకు కారణమైన బీజం నశించినట్లే. ఆత్యంతిక దుఃఖ నివృత్తి రూపము, పునర్జన్మ రాహిత్యము ఐన స్థితియే ముక్తి. అహంకారం అంటే 'నేను' అనే భావన. ఈ భావన లోకంలో దేహంతో తాదాత్మ్యాన్ని చెంది ఉంటూన్నది. అది ఉన్నంతవరకు 'నాది' అనే భావన ఉంటుంది. 'నేను' నుండి 'నాది', 'నాది' నుండి ధన సంపాదన, దాని నుండి వస్తు సంపాదన, దాని నుండి సుఖ దుఃఖాలు కలుగు తున్నాయి.
ఋషులారా! అందువల్ల 'నేను' అనే భావనను దేహం మీది నుండి 'ఆత్మ' వైపుకు మళ్ళించాలి. ఆత్మ సర్వ వ్యాపకము, పూర్ణము ఐనది కనుక ఆత్మైక్యం సిద్ధించి నప్పుడు పూర్ణత్వం సిద్ధించినట్లే. అదే ముక్తి. దీనికి నిష్కామ కర్మాచరణ ఒక్కటే ఉపాయం. దీనిని అనుష్టిస్తే మనం నిత్యజీవితంలో కర్మలను ఆచరించటం వల్ల వచ్చే ప్రతిబంధకం తొలగి పోతుంది. కర్మ ప్రతిబంధకం పునర్జన్మ రూపంలో ఉంటుంది. తిరిగి జన్మించక పోవటమే ముక్తి. ఈ నిష్కామ కర్మాచరణ ద్వారా మానవుడు ఇహంలో సుఖాన్ని, పరంలో ముక్తిని పొందుతాడు! సందేహం లేదు. వేదంలో చెప్ప బడిన అట్టి పవిత్ర గాథను వినండి.
తపోధనులారా! మీకు గతంలో కుమారస్వామి తారకాసురుని సంహరించిన గాథను చెప్పాను. ఆ అసురునికి ముగ్గురు కొడుకులు. పెద్దవాడు తారకాక్షుడు. రెండవ వాని పేరు విద్యున్మాలి. మూడవ వాడు కమలాక్షుడు. ముగ్గురు సమాన బలులు. వారు జితేంద్రియులు. దృఢ చిత్తులు. మనో నిగ్రహులు. సత్యవాక్య పరాయణులు. విశేషించి దేవతా ద్రోహులు. వారు తండ్రి మరణానికి దుఃఖించి మృత్యువును జయించాలనే సంకల్పంతో సకల భోగాలను త్యజించి మేరు పర్వతం వద్దకు పోయి తీవ్ర తపశ్చర్యలో మునిగిపోయారు. వేసవి కాలంలో పంచాగ్ని మధ్యమందు, వానాకాలంలో తడుస్తూ నిలబడి వర్షంలోను, హేమంతంలో కంఠదఘ్నమైన జలాలలోను నిలబడి... ప్రాణాలను లెక్క చేయక పితామహుని ఉద్దేశించి ఉగ్రమైన తపస్సును ఆచరించారు.
కొంత కాలం కందమూలాలను భక్షించి, మరికొంత కాలం జలపానం చేసి, ఆపై వాయువును పూరించి..... పిమ్మట దానిని కూడా బంధించి, ధర్మంతో జీవిస్తూ లోకాలన్ని ఆకులపాటును పొందగా ఘోరమైన తపస్సు చేశారు..... తారక పుత్రులు. వారి తపస్సుకు మెచ్చి వారిజోద్భవుడు ప్రత్యక్షమై.... కోరిన వరాన్ని అనుగ్రహిస్తాను కోరుకొమ్మని ప్రసన్నుడై పల్కగా వారిలా ప్రార్థించారు.
"ఓ పద్మసంభవా! ఏ ప్రాణి చేత కూడ మాకు మరణం లేకుండ వరాన్ని ఇయ్యి! జరా, రోగములు మమ్ము దరిజేరకుండు గాక! నిమిషంలో మృత్యువు కబళించి వేస్తుంటే..... ఈ సిరి సంపదలు, భోగ, భాగ్యాలు, ధన కనక వస్తు వాహానాదులు..... ఇదంతా వ్యర్థమే కదా! కనుక మరణంలేని శాశ్వత జీవితాన్ని ప్రసాదించు. ముల్లోకాల లోని వారందరిని మేము మాత్రం మృత్యువుకు ఆహారంగా అప్పచెపుతాం." వారి కోరికకు విస్మితుడై విరించి శంకరుని స్మరించి ఇలా అన్నాడు.
“ఓ రాక్షసులారా! దుర్లభమైన కోరికను మీరు కోరారు. లోకంలో మరణం లేక పోవటం అసంభవం. ఏదీ...... నిత్యము, శాశ్వతము కాదు..... ఒక్క మృత్యువుకు మృత్యుడైన రుద్రుడు, విష్ణువు తక్క వారు నిర్గుణులు. లోకానుగ్రహం నిమిత్తం వారు సగుణ రూపాన్ని స్వీకరించారు. కావున మీ బుద్ధి చాతుర్యాన్ని ఉపయోగించి ఏయే కారణాల వలన మరణం సంభవిస్తుందో వాటినుండి రక్షణ కలిగేటట్లు వరాన్ని కోరండి. మరొక హెచ్చరిక. లోకాన్ని పీడించటం కొరకు తపస్సు చేసి వరాలను పొందినా దాని ఫలం దక్కదు.”
దానికా రాక్షసులు 'సరే' అని కొద్ది సేపు ఆలోచించి ఇలా కోరారు. "కమలోద్భవా! సకల సంపత్సమృద్ధి సహితమైన మూడు నగరాలను, మూడు లోకాలలోను సంచరించే వాటిని నిర్మించి మాకు ఇయ్యి. మేము వాటిని అధిరోహించి, త్రిలోకాలలోను సంచరిస్తాం. మరొక్క నియమం. మధ్యాహ్న కాలంలో చంద్రుడు పుష్యానక్షత్ర యుక్తుడై అభిజిత్ లగ్నంలో ఉండగా ఆ మూడు నగరాలు ఒకే స్థానంలోకి వచ్చినప్పుడు; సర్వదేవతా స్వరూపుడైన శంకరుడు ఎవరి ఊహకు అందని రథాన్ని అధిరోహించినవాడై అచింత్యమైన ఒకే ఒక బాణంతో మా నగరాలను భేదించు గాక! ఆ నగరాలు ఆకాశంలో నల్లని మేఘాల మధ్య ఒక దానిపై ఒకటి ఉండి కంటికి కనుపించకుండ ఉండు గాక! ఆ మూడు పురాలు కలిసి ఒకటిగా ఉండి మేము ఆన్యోన్యంగా ఉండెదము గాక!".
ఇలా ప్రార్థించి తారకాక్షుడు బంగారు నగరాన్ని, కమలాక్షుడు వెండి నగరాన్ని, విద్యున్మాలి ఇనుప నగరాన్ని కోరారు. వాణీ వల్లభుడంత శివుని స్మరించి, మయుని ఆహ్వానించి, రాక్షసులు కోరినట్లుగా మూడు నగరాలను నిర్మించి ఇమ్మని ఆజ్ఞాపించి అంతర్హితు డయ్యాడు. మయుడు తన శిల్ప చాతురి నుపయోగించి..... కల్పద్రుమ సంకీర్ణము, గజ వాజి సమాకులము, దివ్య మణి స్థగిత నానా ప్రసాద విరాజితము, సూర్యమండల సంకాశము, పద్మరాగ సమాకీర్ణము, వాపీ కూప తటాక దీర్ఘకా శోభితము, నందనవన సమాన ఉద్యానవన సుశోభనము, మత్త మాతంగ తురంగ రథ శిబికాభిరలంకృతము ఐన మూడు నగరాలను నిర్మించి, అసురులకిచ్చి మయుడందులో ప్రవేశించాడు.
ఇంకా అందులో రుద్రాలయము, అగ్నిహోత్ర శాల, వేదాధ్యయన పాఠశాల, గోశాల ఇత్యాదులున్నాయి. వేద శాస్త్ర విశారదులైన విప్రులు, శ్రోతస్మార్తకర్మల తత్త్వాన్ని తెలుసుకొన్న స్వధర్మ నిరతులైన బ్రాహ్మణులు, అగ్నిహోత్ర నిరతులైన ఆహితాగ్నులు భార్యా బిడ్డలతో అక్కడ సుఖంగా ఉంటున్నారు. వేద శాస్త్ర పురాణాలలో చెప్పబడిన ధర్మాలను ఆచరించే ప్రజలతో ఆ నగరాలు నిండి ఉన్నాయి. అచటి ప్రజలందరు శివభక్తులే ! ప్రతి ఇంట్లోను ఒక శివ మందిరం ఉంది. ప్రజలకు ఏలోటు రాకుండా ఆ పురాలను పాలిస్తున్నారు అసురులు. కాని దేవతలను మాత్రం ధిక్కరించి పీడిస్తున్నారు.

## శివస్తుతి
ఇక అక్కడ త్రిపురాసురుల తేజస్సు ముందు వెలవెల పోయిన దేవతలు వారు పెట్టే బాధలను తట్టుకోలేక పితామహుని సమీపించి ప్రార్థించగా ఆయన శివుని శరణు వేడమని ఉపాయాన్ని చెప్పాడు. అప్పుడు ఇంద్రాది దేవతలందరు కైలాసానికేగి వృషభ ధ్వజుని ఇలా స్తుతించారు.
శ్లో॥ 
నమో హిరణ్యగర్భాయ సర్వసృష్టి విథాయినే | నమస్థితికృతే తుభ్యం విష్ణవే ప్రభవిష్ణవే ॥ 
నమో హరస్వరూపాయ భూత సంహారకారిణే | నిర్గుణాయ నమస్తుభ్యం శివాయామిత తేజసే ॥ 
అవస్థారహితాయాథ నిర్వికారాయ వర్చసే । మహాభూతాత్మ భూతాయ నిర్లిప్తాయ మహాత్మనే ॥ 
నమస్తే భూతపతయే మహాభారసహిష్ణవే । తృష్ణాహరాయ నిర్వైరాకృతయే భూరితేజసే ॥
తా|| 
నీవు హిరణ్య గర్భుడవై సృష్టినంతనూ చేసితివి. సర్వసమర్థుడగు విష్ణువు యొక్క రూపమును దాల్చి జగత్తును రక్షించుచున్నావు. నీకు నమస్కారము. నీవు రుద్ర స్వరూపుడవై ప్రాణులను సంహరించెదవు. కాని నీవు నిర్గుణుడు, సాటిలేని తేజస్సు గలవాడు అగు శివుడవు. నీకు నమస్కారము. అవస్థలకు అతీతుడవు, వికారరహితుడు, తేజస్స్వరూపుడు, పంచ మహాభూతముల స్వరూపములో నున్నవాడు, కర్మలేపము లేనివాడు, అఖండాత్మ స్వరూపుడు, భూతములకు ప్రభువు, బ్రహ్మాండ భారమును మోయువాడు, తృష్ణను పోగొట్టువాడు, దోషరహితమగు ఆకారము గలవాడు, మహాతేజశ్శాలి అగు శివునకు నమస్కారము.

శ్లో॥ 
మహాదేవ నమస్తుభ్యం త్రిలోకీనందనాయ చ | ప్రద్యుమ్నాయానిరుద్ధాయ వాసుదేవాయ తే నమః ॥ 
సంకర్షణాయ దేవాయ నమస్తే కంసనాశినే | చాణూరమర్దినే తుభ్యం దామోదర విషాదినే ॥ 
హృషీకేశాచ్యుత విభో మృడ శంకర తే నమః | అధోక్షజ గజారాతే కామారే విషభక్షణ ॥
నారాయణాయ దేవాయ నారాయణ పరాయ చ | నారాయణ స్వరూపాయ నారాయణ తనూద్భవ ॥
ఓ మహాదేవా! ముల్లోకములను ఆనందింప జేయు నీకు నమస్కారము. అతిశయించిన మహిమ గల నీకు నమస్కారము. సర్వస్వతంత్రుడవగు నీకు నమస్కారము. సర్వప్రాణులలో చైతన్యస్వరూపునిగా నివసించే నీకు నమస్కారము. నీవు భక్త జనులను ఆకర్షించు దేవుడవు. చాణూరుని మర్దించి కంసుని సంహరించిన నీకు నమస్కారము. మెడలో మాలను ధరించువాడా! విషమును భక్షించిన నీకు నమస్కారము, ఇంద్రియములను పాలించువాడా! చ్యుతిలేని వాడా! సర్వవ్యాపీ! రక్షకా! శంకరా! నీకు నమస్కారము. ఇంద్రియ గోచరము కానివాడా! గజాసురుని సంహరించిన వాడా! కాముని దహించిన వాడా! విషమును భక్షించినవాడా! నారాయణుని శరీరము నుండి పుట్టిన వాడా! నీవు నారాయణ భక్తుడవు, మరియు నారాయణ స్వరూపుడవు. అట్టి నారాయణ దేవుడవగు నీకు నమస్కారము.

శ్లో॥ నమస్తే సర్వరూపాయ మహానరకహారిణే | పాపాపహారిణే తుభ్యం నమో వృషభ వాహన ॥ 
క్షణాది కాలరూపాయ స్వభక్త బలదాయినే | నానారూపాయారూపాయ దైత్య చక్ర విమర్ధినే ॥ 
నమో బ్రహ్మణ్య దేవాయ గోబ్రాహ్మణ హితాయ చ | సహస్రమూర్తయే తుభ్యం సహస్రావయవాయ చ ॥ 
ధర్మ రూపాయ సత్త్వాయ నమస్సత్త్వాత్మనే హర | వేద వేద్య స్వరూపాయ నమో వేదప్రియాయ చ |
ఓ వృషభవాహనా! సర్వజగత్స్వరూపుడవు, పాపములను పోగొట్టి నరకం నుండి రక్షించువాడవు అగు నీకు నమస్కారములు. క్షణము మొదలగు కాలములకు అధిష్ఠానమైనవాడు, తన భక్తులకు బలమునిచ్చువాడు, వివిధ రూపములలో ప్రకటమగు వాడు, రూపరహితుడు, రాక్షస సమూహములను నశింపజేయువాడు, వేదవేత్తలచే ఆరాధింపబడు వాడు, గోవులకు బ్రాహ్మణులకు హితమును చేయువాడు, జగత్తులోని నానారూపములలో వ్యక్తమగు వాడు, అసంఖ్యాకములగు అవయవములు గలవాడు. ధర్మస్వరూపుడు, సత్త్వ గుణస్వరూపుడు అగు నీకు నమస్కారము. ఓ హరా! నీ స్వరూపము వేదముల యందు తెలియదగును, నీకు వేదములు ప్రియమైనవి. నీకు నమస్కారము.

శ్లో॥ నమో వేదస్వరూపాయ వేదవక్త్ర నమో నమః | సదాచారాధ్వగమ్యాయ సదాచారాధ్వగామినే ॥ 
విష్టరశ్రవసే తుభ్యం సమస్సత్యమయాయ చ | సత్యప్రియాయ సత్యాయ సత్యగమ్యాయ తే నమః | 
నమస్తే మాయినే తుభ్యం మాయాధీశాయ వై నమః | బ్రహ్మగాయ నమస్తుభ్యం బ్రహ్మణే బ్రహ్మజాయ చ || 
తపసే తే నమోస్త్వీశ తపసా ఫలదాయినే | స్తుత్యాయ స్తుతయే నిత్యం స్తుతిసంప్రీతచేతసే ॥
వేదము నీ స్వరూపమే. నీ ముఖమే వేదము. సదాచారమనే మార్గమునందు పయనించు నీవు సదాచారమనే మార్గమునందు నడచువారిచే పొందబడెదవు. నీకు అనేక నమస్కారములు. వ్యాపకమైన కీర్తి గలవాడు, సత్యస్వరూపుడు, సత్యము ప్రియమైనవాడు, సత్యవర్తనముచే పొందదగినవాడు అగు నీకు నమస్కారము. మాయావి, మాయను వశము చేసుకున్నవాడు అగు నీకు నమస్కారము. బ్రహ్మ నుండి పుట్టిన వాడు, పరబ్రహ్మ స్వరూపుడు, బ్రహ్మజ్ఞానులు తన స్వరూపమైనవాడు అగు నీకు నమస్కారము. ఓ ఈశ్వరా! తపస్వరూపుడవగు నీవు తపస్సును చేయువారికి ఫలమునిచ్చెదవు. స్తుతిస్వరూపుడవగు నీవు నిత్యము భక్తులచే స్తుతింపబడెదవు. నీ మసస్సు భక్తుల స్తుతిచే మిక్కిలి ఆనందించును.

శ్లో॥ 
శ్రుత్యాచార ప్రసన్నాయ స్మృత్యాచార ప్రియాయ చ | చతుర్విధ స్వరూపాయ జలస్థలజరూపిణే ॥ 
సర్వే దేవాదయో నాథ శ్రేష్టత్వేన విభూతయః । దేవానామింద్ర రూపో సి గ్రహాణాం త్వం రవిర్మతః ॥ 
సత్యలోకో2 సి లోకానాం సరితాం ద్యుసరిద్భవాన్ I శ్వేతవర్ణోసి వర్ణానాం సరసాం మానసం సరః ॥ 
శైలానాం గిరిజాతాతః కామధుక్త్వం చ గోషుహ | క్షీరోదధిస్తు సింధూనాం ధాతూనాం హాటకో భవాన్ ||
వేదోక్తకర్మానుష్ఠానముచే ప్రసన్నుడగువాడు, స్మృతి విహిత ధర్మమునందు ప్రీతిగలవాడు, జరాయుజ, ఉద్భిజ, అండజ, స్వేదజములను ప్రాణులే స్వరూపమైన వాడు, జలములో మరియు భూమిపై నివసించే ప్రాణులే స్వరూపముగా గలవాడు అగు నీకు నమస్కారము. ఓ దేవా! దేవతలు మొదలగు వారందరిలో శ్రేష్ఠులు నీ విభూతులే. దేవతలలో ఇంద్రుడు నీవే. గ్రహములలో సూర్యుడు నీవే. లోకములలో సత్యలోకము నీవే. నదులలో మందాకిని నీవే. వర్ణములలో శ్వేత వర్ణము నీవే, సరస్సులలో మానస సరోవరము నీవే. పర్వతములలో హిమవంతుడవు నీవే, గోవులలో కామధేనువు నీవే. సముద్రములలో పాల సముద్రము నీవే. లోహములలో బంగారము నీవే.

శ్లో॥ 
వర్ణానాం బ్రాహ్మణో..సి త్వం నృణాం రాజాసి శంకర | ముక్తిక్షేత్రేషు కాశీ త్వం తీర్థానం తీర్థరాడ్భవాన్॥ 
ఉపలేషు సమస్తేషు స్ఫటిక స్త్వం మహేశ్వర కమలస్త్వం ప్రసూనేషు శైలేషు హిమవాంస్తథా ॥ 
భవాన్ వాగ్వ్యవహారేషు భార్గవస్త్వం కవిష్వపి । పక్షి స్వేవాసి శరభస్సింహో హింస్ట్రేషు సంమతః ॥ 
శాలగ్రామ శిలా చ త్వం శిలాసు వృషభధ్వజ | పూజ్యరూపేషు సర్వేషు నర్మదాలింగమేవ హి ॥
వర్ణములలో బ్రాహ్మణుడవు నీవే. ఓ శంకరా! మానవులలో రాజువు నీవే. ముక్తిని ఇచ్చే పుణ్యక్షేత్రములలో కాశీ నీవే. క్షేత్రములలో ప్రయాగ క్షేత్రము నీవే. ఓ మహేశ్వరా! శిలలన్నింటిలో స్పటికము నీవే. పుష్పములలో కమలము నీవే. పర్వతములలో హిమవంతుడవు నీవే. లోక వ్యవహారములలో వాగ్రూపమగు వ్యవహారము నీవే. కవులలో (ద్రష్టలలో) భార్గవుడవు నీవే. పక్షులలో శరభుడవు నీవే. హింసించే మృగములలో సింహము నీవే. ఓ వృషభధ్వజా ! శిలలలో సాలగ్రామశిల నీవే. పూజింపదగిన రూపములన్నింటిలో నర్మదా లింగము నీవే.

శ్లో॥ 
నందీశ్వరోసి పశుషు వృషభః పరమేశ్వర వేదేషూపనిషద్రూపీ యజ్వనాం శీతభానుమాన్ ॥ 
ప్రతాపినాం పావకస్త్వం శైవానామాచ్యుతో భవాన్ ! భారతం త్వం పూరాణానాం మకారో స్యక్షరేషుచ ॥
ఓ పరమేశ్వరా! పశువులలో నందీశ్వరుడను వృషభము నీవే. వేదములలో ఉపనిషత్తులు నీ స్వరూపమే. యజ్ఞము చేయు యజమానులకు సోమరసము నీవే. తపింపజేయు వారిలో అగ్నివి నీవే, శివభక్తులలో అచ్యుతడవు నీవే. పురాణములలో భారతము నీవే. అక్షరములలో మకారము నీవే.

శ్లో॥ ప్రణవో బీజమంత్రాణాం దారుణానాం విషం భవాన్ । పావనానాం జలం చాసి జీవనానాం తథామృతమ్ || 
లాభానాం పుత్రలాభో.సి వాయుర్వేగవతామసి | వ్యోమ వ్యాప్తి మతాం త్వం వై పరమాత్మాసి చాత్మనామ్ || 
ఇంద్రియాణాం మనశ్చ త్వం దానానామభయం భవాన్ | నిత్యకర్మసు సర్వేషు సంధ్యోపాస్తిర్భవాన్మతా ॥ 
క్రతూనామశ్వమేధో.. యుగానాం ప్రథమో యుగః | పుష్యస్త్వం సర్వధిష్ట్యానామమావాస్యా తిథిష్వసి ||
బీజమంత్రములలో ఓంకారము నీవే. భయంకరమగు వాటిలో విషము నీవే. వ్యాపకములలో ఆకాశము నీవే. ఆత్మలలో పరమాత్మవు నీవే. ఇంద్రియములలో మనస్సు నీవే. దానములలో అభయదానము నీవే. పవిత్రము చేయువాటిలో జలము నీవే. జీవనము నిచ్చు వాటిలో అమృతము నీవే, లాభములలో పుత్రలాభము నీవే. వేగము గలవాటిలో వాయువు నీవే. నిత్యకర్మలన్నిటి యందు సంధ్యోపాసన నీవే. క్రతువులలో అశ్వమేధము నీవే. యుగములలో సత్యయుగము నీవే. నక్షత్రములన్నింటిలో పుష్యానక్షత్రము నీవే. తిధులలో అమావాస్యవు నీవే.

శ్లో॥ 
సర్వర్తుడు వసంతస్త్వం సర్వపర్వసు సంక్రమః । కుశోసి తృణ జాతీనాం స్థూలవృక్షేషు వై వటః ॥ 
యోగేషు చ వ్యతీపాత స్సోమవల్లీ లతాసు చ | బుద్దీనాం ధర్మ బుద్ధిస్త్వం కలత్రం సుహృదాం భవాన్ || 
సాధకానాం శుచీనాం త్వం ప్రాణాయామో మహేశ్వర । జ్యోతిర్లింగేషు సర్వేషు భవాన్ విశ్వేశ్వరో మతః ॥ 
ధర్మస్త్వం సర్వ బంధూనామాశ్రమాణాం పరో భవాన్ మోక్షస్త్వం సర్వవర్గేషు రుద్రాణాం నీలలోహితః ॥
ఋతువులన్నింటిలో వసంత ఋతువు నీవే. పర్వదినము లన్నింటిలో సంక్రమణము నీవే. గడ్డి జాతులన్నింట్లో దర్భ నీవే. పెద్ద వృక్షములలో మర్రి నీవే. యోగములలో వ్యతీపాత యోగము నీవే, లతలలో సోమలతవు నీవే. బుద్ధులలో ధర్మబుద్ధివి నీవే. మిత్రులలో భార్యవు నీవే. ఓ మహేశ్వరా! సత్పురుషులగు సాధకులలోని ప్రాణాయామము నీవే. జ్యోతిర్లింగములన్నింటిలో నీవు విశ్వేశ్వరుడపని ఋషులు చెప్పెదరు. బంధువులందరిలో ధర్మమనే బంధువు నీవే. ఆశ్రమములలో సన్న్యాసాశ్రమము నీవే. పురుషార్ధములన్నింటిలో మోక్షము నీవే. రుద్రులలో నీలకంఠుడు, రక్తవర్ణుడు అగు రుద్రుడు నీవే.
శ్లో॥
ఆదిత్యానాం వాసుదేవో హనూమాన్ వానరేషు చ | యజ్ఞానాం జపయజ్ఞో? సి రామశ్శస్త్ర భృతాం భవాన్ || 
గంధర్వాణాం చిత్రరథో వసూనాం పావకో ధ్రువమ్ | మాసానామధిమాసస్త్వం వ్రతానాం త్వం చతుర్దశీ || 
ఐరావతో గజేంద్రాణాం సిద్ధానాం కపిలో మతః ॥ అనంతస్త్వం హి నాగానాం పితౄణా మర్యమా భవాన్ ॥ 
కాలః కలయతాం చ త్వం దైత్యానాం బలిరేవ చ | కిం బహూక్తేన దేవేశ సర్వం విష్టభ్యవై జగత్ ॥ 
ఏకాంశేన స్థితస్త్వం హి బహిసో న్విత ఏవ చ ॥
ఆదిత్యులలో విష్ణువు నీవే. వానరులలో హనుమంతుడవు నీవే. యజ్ఞములలో జపయజ్ఞము నీవే. శస్త్రధారులలో శ్రీరాముడవు నీవే. గంధర్వులలో చిత్రరథుడవు నీవే. వసువులలో నిశ్చయముగా అగ్నివి నీవే. మాసములలో అధిక మాసము నీవే. వ్రతములలో చతుర్దశీ వ్రతము నీవే. గొప్ప ఏనుగులలో ఐరావతము నీవే. సిద్ధులలో కపిలుడవు నీవేనని పెద్దలు చెప్పెదరు. సర్పములలో శేషుడవు నీవే. పితృదేవతలలో అర్యముడవు నీవే, గణకులలో కాలము నీవే. దైత్యులలో బలి నీవే. ఇన్ని మాటలేల? ఓ దేవదేవా! నీవు ఒకే అంశముతో జగత్తునంతనూ వ్యాపించి యున్నావు. వస్తువునకు బయట నీవు ఉన్నావు. వస్తువునందు సారరూపుడవై నీవే ఉన్నావు.
ఈ విధంగా పరిపరి విధాల స్తుతించి "ఓ మహాదేవా! తారకాసుర సంహారానికై మేము పడ్డ పాట్లు నీవెరుగనిది కాదు. వాడు పెట్టిన బాధలను మేమింకా మరిచి పోలేదు. మాప్రాణాలింకా కుదుట పడలేదు. అతికష్టం మీద వాడి పీడ విరగడైందని సంతోషిస్తుంటే వాడి కొడుకులు ముగ్గురు పులిమీద పుట్రలా వచ్చి మీద పడి హింసిస్తున్నారు. యజ్ఞభాగాలను బలాత్కారంగా లాక్కొంటున్నారు. నందన వనంలో తిష్ఠ వేసి అప్సరసలను పంప మంటున్నారు. వారి బారిన పడి ఈ అదితి సంతానం నశించిపోక ముందే నీవేదైనా ఉపాయాన్ని ఆలోచించి వాళ్ళని మట్టు పెట్టకపోతే మేం బ్రతకటం కష్టం. ముల్లు తీసి కొట్టు పెట్టుకొన్నట్టైంది మాపని. కరుణించు" అని వేడగా కరుణా సముద్రుడైన చంద్రశేఖరుడిలా అన్నాడు.

## త్రిపుర వధోపాయం
"ఓ దేవతలారా! త్రిపురాధ్యక్షుడైన మయుడు ఇప్పుడు అధిక పుణ్యవంతుడై ఉన్నాడు. త్రిపురాసురులు, మయుడు, వారి నగరాలలోని స్త్రీ, పురుషులు వేద ధర్మాన్ని వీసమెత్తు తప్పకుండ పాటిస్తున్నారు. విశేషించి వారందరు విభూతి ధారణ, లింగ పూజ నిరంతరము చేసే శివభక్తులు, పంచాక్షరీ మంత్ర పరాయణులు. మీ కష్టాలు నాకు తెలిసినా మిత్ర ద్రోహం చెయ్యలేను కదా. బ్రహ్మ హత్య, సురాపానం, చౌర్యం మరియు వ్రత భంగం వీటికి మహర్షులు ప్రాయశ్చిత్తాన్ని చెప్పారు. కాని మిత్ర ద్రోహానికి, కృతఘ్నతకు నిష్కృతి లేదు. భక్తపాలన వ్రతంగా గల నేను నా భక్తులకు ద్రోహాన్ని ఎలా తలపెట్ట గలను? మిత్ర ద్రోహాన్ని మించిన పాపం లేదు. ఐనా ఈ విషయాన్ని మీరు నారాయణునికి నివేదించండి." శంభుని ధర్మ బద్దమైన వాక్కులకు ఎదురాడలేక గీర్వాణులు కమలాసనుని వద్దకేగి విషయాన్ని విన్నవించి ఆయనతో కలిసి హరి సన్నిధికేగి తమ గోడును చెప్పుకొన్నారు.
దేవతల మొరలాల కించిన హరి వారితో ఇలా అన్నాడు. "బృందారకులారా! శంకరుడు చెప్పింది సత్యమే. సనాతన ధర్మం ఉన్న చోట దుఃఖం ఉండదు. ధర్మ స్వరూపమే దైవం. నేను దేవతా పక్షపాతినని మీకు తెలుసు. ధర్మాచరణలో ఉన్న వానికి దైవంతో పనిలేదు. దైవం కూడా వానికి ఏ విధమైన మేలు - కీడులు తల పెట్ట లేదు. వాడు ఆచరిస్తూన్న ధర్మమే వానికి సుఖాలను ఇస్తుంది. ముందుగా త్రిపురాసురుల రాజ్యంలో సనాతన ధర్మానికి హాని కలిగించి వారిని తద్విపరీత మార్గావలంబులుగా చేస్తాను. ఇదే వారి వధోపాయం! దీనికి ప్రారంభ ఘట్టంగా వారిచేత శివపూజ మానిపిస్తాను. తరువాత కార్యం దానంతట అదే చక్కబడుతుంది. మీరు మీమీ నెలవులకు వెళ్ళండి." నారాయణుని పల్కులకు సంతసించి సుపర్వులు తమతమ స్థానాలకు చేరుకొన్నారు.

## త్రిపుర వాసుల అవైదిక మత దీక్షా స్వీకారం
అనంతరం అచ్యుతుడు త్రిపురాసురుల ధర్మానికి విఘ్నాన్ని కలిగించే నేర్పుగల ఒక మాయా పురుషుని అతనితో పాటు నల్గురు శిష్యులను తన దేహం నుండి సృష్టించాడు. ఆ పురుషుడు ముండిత శిరస్కుడై మాసిన వస్త్రాలను ధరించి జలపాత్రను త్రాడుతో కట్టి భుజానికి వ్రేలాడ తీసుకొన్నాడు. చేతిలో మణిని ధరించి దానిని పదేపదే త్రిప్పుతున్నాడు.. చేతి మణికట్టు వరకు వస్త్రాన్ని ధరించాడు. చిక్కిన ముఖంతో భయంతో నిండిన స్వరంతో ధర్మ శబ్దాన్ని పలుకుతున్నాడు. ఆ పురుషుడు హరికి నమస్కరించి నా నామాన్ని స్థానాన్ని చెప్పి నా కర్తవ్యాన్ని కూడ ఉపదేశించండి అని కోరాడు. 
దానికి సమాధానంగా దామోదరుడిలా అన్నాడు: “ఓ బుద్దిశాలీ! 'అరిహన్' అనే పేరుతో నువ్వు ప్రసిద్ధుడ వౌతువు. ఇతర నామాలున్నా అవి శుభకరాలు కావు. నేను చెప్పబోయేది శ్రద్ధతో విని ఆచరించు. వేద విరుద్ధమైనది, స్మృతి, శాస్త్ర విరుద్ధమైనది. వర్ణాశ్రమ విభాగం లేనిది, మోస బుద్దితో కూడినది అగు శాస్త్రాన్ని పదహారు వేల శ్లోక సంఖ్య గలదానిని నిర్మించు. దైవంతో పని లేకుండ పురుష ప్రయత్నానికి మాత్రమే ప్రాధాన్యత నిచ్చే విధంగా, మానవులను భ్రష్టులను చేసే విధంగా ఆ శాస్త్రాన్ని నిర్మించు. అట్టి శక్తి, సామర్ధ్యాలను దానిని ప్రచారం చేయ గల మాయోపాయాలను నేను నీకిస్తున్నాను. లోకులు నీ మాయ మాటలకు శీఘ్రంగా వశమవుతారు.'
ఆ మాయా పురుషుడు అలాగే అని అట్టి శాస్త్రాన్ని నిర్మించి పద్మనాభుని ముందు పఠించాడు. ఆ శాస్త్ర సారం ఇది: "స్వర్గ నరకాదులు లేవు. ఉంటే అవి ఇక్కడే ఉన్నాయి. మరణానంతరం పునర్జన్మ లేదు," ఆ శాస్త్రాన్నంతా వాసుదేవుడు విని ప్రశంసించి ఇలా ఆజ్ఞాపించాడు: “ఓ మాయావీ! త్రిపురాసురుల నగరాలలో ఇప్పుడు వైదిక ధర్మం, శివ పూజ ప్రబలంగా ఉంది. నీ నాస్తిక మతాన్ని అక్కడ ప్రచారం చేసి వారందరికి దీక్షల నియ్యి. త్రిపుర నాశనం కొరకు పుట్టిన వాడవు నువ్వు, ఆ తరువాత నువ్వు ఎడారి ప్రాంతానికి వెళ్ళి కలి యుగం ప్రారంభ మయ్యేటంత వరకు ఉండి కలి ప్రారంభం కాగానే నీ శిష్య, ప్రశిష్యుల ద్వారా నీ అవైదిక ధర్మాన్ని ప్రచారం చెయ్యి. నా వర ప్రభావంచే నీకు నీ నల్గురు శిష్యులకు ఏ పాపం అంటదు. మీరందరు పూజనీయులే. కనుక మీ నామధేయాల ముందు 'పూజ్య' అనే పదం ఉంటుంది. ఓ మాయావీ! నీ శిష్యులు ఋషి, యతి, కీర్యుడు, ఉపాధ్యాయుడు అనే పేర్లతో ప్రసిద్ధిని పొందుతారు. మరణానంతర గతిలేదు కనుక జీవించి ఉండగానే అన్ని సుఖాలను అనుభవించమని ప్రచారం చేసి త్రిపుర వాసులను భ్రష్టులను చెయ్యండి. వెళ్ళండి, వెంటనే మీ ప్రచారం ప్రారంభించండి.”
పురుషోత్తముని మాటలను బాగా ఆకళింపు చేసికొని ఆ ఐదుగురు ముండిత శిరస్కులై, నోటికి గుడ్డ కట్టుకొని, వస్త్ర పీలికలతో చేసిన చీపురు చేతపట్టి, ప్రాణులకు హింస కలుగకుండ మెల్లమెల్లగా అడుగులు వేస్తూ.... త్రిపుర నగర సమీప బాహ్యోద్యాన ప్రాంతంలో విడిది చేసి అవైదికమత ప్రచారాన్ని ప్రారంభించారు. కాని పరమేశ్వర పద సమారాధన బద్ద చిత్తులైన ప్రజా సమూహంలో అది వ్యాపింప లేదు. అంత ఆ యతి దుఃఖితుడై విష్ణువును స్మరింపగా; హరి నారదుని స్మరించి విషయాన్ని విపులంగా చెప్పి, యతికి సహాయంగా పంపించాడు.
వెంటనే నారదుడు నగర సమీపానికి వచ్చి యతిని కలుసుకొని అతని వద్ద ప్రజలందరు చూస్తుండగా దీక్షను తీసికొన్నాడు. దానిని చూచిన ప్రజలు ఆశ్చర్యపోయి ఆలోచనలో పడ్డారు. ఆపై నారదుడు నేరుగా త్రిపురాధిపతుల వద్దకు వెళ్ళి క్షేమసమచారా లడిగి ఇలా ఉపదేశించాడు: "ఓ తారకపుత్రులారా! మన నగరానికి ధర్మనిష్ఠుడు, సర్వవిద్యా పారంగతుడు, వేద సారాన్ని ఎరిగిన వాడు అగు యతి శ్రేష్ఠుడొకాయన తన నలుగురు శిష్యులతో వచ్చి ఉన్నాడు. నేను అనేక మంది మహానుభావులను చూచాను. అనేక ధర్మాలను విన్నాను. అవేవీ ఈ యతి చెప్పు ధర్మానికి సాటి రావు. ఇది సనాతన ధర్మమని ఇదే వేదసారమని నా మనసుకు తోస్తున్నది. నేనాయన వద్ద దీక్ష తీసికొన్నాను. రాక్షస శ్రేష్ఠులారా! మీకు దానియందు అభిరుచి ఉంటే మీరు కూడా దీక్షా స్వీకారం చెయ్యండి."
నారదుని మాటలను విన్న ఆరాక్షస రాజులు బుద్ధి చాపల్యంచే ఆ యతిని దర్శించి మోహితులై..... "ఓయతిశ్రేష్ఠా! మాకు కూడా దీక్షనియ్యండి. ఈపై మీకు శిష్యులమై మీ ఆజ్ఞ ప్రకారం నడచుకొంటాం" - అని వేడుకొన్నారు. తన పాచిక పారినందుకు ఆ మాయావి సంతోషించి తన శాస్త్రంలో చెప్పబడిన విధానంలో త్రిపురాసురులకు దీక్షనిచ్చాడు. “రాజానుమతో ధర్మః" అనే న్యాయాన్ననుసరించి ప్రజలందరు కూడా ఆ మాయా యతి వద్ద దీక్షలను తీసికొన్నారు.

## త్రిపురాసురులు వైదిక ధర్మచ్యుతులగుట
తరువాత ఆ మాయాయతి త్రిపురాధ్యక్షుని, త్రిపురాసురులను, ప్రజలను ఉద్దేశించి తన మతంలోని సిద్దాంతాలను గూర్చి ఇలా ఉపదేశించాడు : “మీరంతా మంచి జ్ఞానంతో కూడిన నా వాక్యాలను వినండి. ఈ వాక్యాలు వేదసార సర్వస్వ మనతగినవి. రహస్యమైనవి. ఉత్తమోత్తమ మైనవి. ఈ సంసారం అనగా సృష్టి ఉన్నదే.... ఇది అనాది. నిత్య సిద్ధమూను. దీనికి కర్త లేడు. ఇది క్రియ నుండి పుట్టినది కాదు. కర్తయే లేనప్పుడు క్రియ ఎలా ఉంటుంది? ఈ సృష్టి స్వయంగానే ప్రకటమై స్వయంగానే లీనమవుతుంది. దీనికి మరొక అపేక్ష అక్కర లేదు. దేహమే ఆత్మ. దేహం కంటె భిన్నంగా ఆత్మలేదు. ఈశ్వరుడు లేడు. గడ్డి పోచ మొదలు త్రిమూర్తుల వరకు గల నామధేయాలన్నీ దేహాన్ని ధరించిన ప్రాణుల పేర్లు మాత్రమే అవి. అంత కంటె విశిష్టత లేదు. నాకు 'అరిహన్' అనిపేరు. అలాగే మీ కందరకు పేర్లు ఉన్నాయి కదా! సర్వత్రా అలాగే ఉంటుంది. మన దేహాలు వాటి ఆయుర్దాయం పూర్తి కాగానే నశిస్తాయి కదా! అలాగే చీమ మొదలుగా త్రిమూర్తుల వరకు... ప్రాణుల దేహాలన్ని నశించి తీర వలసినవే! విచారణ చేస్తే సర్వ ప్రాణులకు ఆహారము, నిద్ర, భయము, మైథునము ఈ నాలుగు సమానంగానే ఉంటాయి. ఇంతకు మించి ఎవరి దేహంలోను అధికంగా ఏమీ ఉండదు. పొందే సంతృప్తి కూడ అందరికి సమానమే!.
గాదెల నిండుగా ధాన్యం ఉన్నా ఎవరైనా పొట్ట పట్టినంతే కదా భుజించేది! పెట్టెల నిండా బట్టలున్నా కట్టుకొనే చీర మాత్రం ఒక్కటే కదా! భూమండల మంతా ఏలినా నిద్రించేది ఒక్క మంచం మీదనే కదా! హంసతూలికా తల్పంపై శయనించినా భూమిపై శయనించినా నిద్రాసుఖం ఒక్కటే కదా! మరణ భయం అందరికి సమానమే! మనుష్యులలో హెచ్చు, తగ్గులు; ఎక్కువ తక్కువలు వర్ణాధిక్యత ఎక్కడున్నాయి? చెప్పండి. విచారణ చేస్తే దేహధారు లందరు సమానమే. ఈ సత్యాన్ని తెలుసుకొని సర్వులు ప్రాణిహింసను మానండి. అహింసను మించిన పరమ ధర్మం లేదని వేదం అంటూన్నది.
భూత దయను మించిన ధర్మం లేదు. ఒక్క ప్రాణిని హింసిస్తే ముల్లోకాలను హింసించి నట్లవుతుంది. ఒక్క ప్రాణికి అభయమిచ్చి రక్షిస్తే ముల్లోకాలను రక్షించినట్లే! హింసను మించిన పాపం లేదు, దానాలెన్ని ఉన్నా అభయదానం గొప్పది. భయపడ్డ వానికి అభయం, వ్యాధిగ్రస్తునకు మందు, విద్యార్థులకు విద్య, ఆకలితో ఉన్న వానికి అన్నం..... వీటిని ఇయ్యాలి. చచ్చిన తర్వాత స్వర్గనరకాదులున్నాయనే మాట కల్ల. ఇక్కడ అనుభవించే సుఖదుఃఖాలే స్వర్గనరకాలు. కనుక మానవుడు ఏ ఉపాయం చేతనైనా ధనాన్ని సంపాదించి ఆ ధనంతో ఇక్కడే ఈ భూమి మీద లభ్యమయ్యే ప్రాసాద వాపీతటా క్రీడా కానన కేళి కౌతుక విహార భోగాలు, స్త్రీ సంభోగ వారనారీ నృత్యోత్సవ వసంతోత్సవ విలాసాలు అనుభవించాలి.
కామదేవుడే దైవం. మానవుడు కోర తగినది ధనం. నిజంగా ఉందో లేదో తెలియని స్వర్గం కోసం చేతికి చిక్కిన ధనాన్ని వ్యయం చేసి యజ్ఞ యాగాది క్రతువులు, దానధర్మాలు చేయటం వృథా! వేటకు వెడితే రేపు దొరకబోయే నెమలి కంటె ఇప్పుడు చేతిలో ఉన్న పావురం శ్రేష్ఠం కదా! లేని ఈశ్వరుని కొరకు చాంద్రాయణాది వ్రతాలు, తపస్సు చేసి శరీరాన్ని హింసించటం పాపం. ఈ దేహమే దేవాలయం. ఇందులో ఐదు జ్ఞానేంద్రియాలు, ఐదు కర్మేంద్రియాలు, మనస్సు, బుద్ధి అనే పన్నెండు ఆరాధనా స్థానాలున్నాయి. మనం చక్కగా వాటికే లోటు రాకుండా అవి కోరిన వాటిని సమర్పించి నిత్యము పూజించాలి. హాయిగా సమస్త భోగాలు అనుభవించగానే కోరికలన్నీ తీరి వాసనలు నశిస్తాయి. వాసనలు నశించగానే మోక్షం సిద్ధం.
అనుకోవటం ప్రాణి హింసతో కూడుకొన్న అగ్నిష్టోమాది యజ్ఞాలు పాప హేతువులు. పరబ్రహ్మ యొక్క స్వరూపం ఆనందమని కదా వేదం చెపుతూన్నది. ఆ ఆనందాన్ని మీరిక్కడే పొందటానికి ప్రయత్నించండి. ఇంద్రియ పటుత్వాన్ని కోల్పోయి, అనారోగ్యంతో మూలుగుతూ పడి ఉన్న ముసలితనంలో భోగాలను ఏం అనుభవిస్తారు? ఇప్పుడే హాయిగా ఇక్కడే అనుభవించండి. కనుపించే ఇంత అందాల ప్రపంచాన్ని కాదని కనుపించని ఈశ్వరుడు ఎక్కడో ఉన్నాడని భ్రమ, అవివేకం, అజ్ఞానం. పునర్జన్మ ఉందనే మాట అసత్యం. పాంచభౌతిక దేహం ఇక్కడే భస్మం అవుతూంటే పునర్జన్మ దేనికి? ఆత్మ నిత్యం అనే మాట అసత్యం. వర్ణ వ్యవస్థ ననుసరించి చేసిన విభాగం కేవలం కల్పన. బ్రహ్మగారి నుండి గదా మనుష్య జాతి ఉద్భవించింది. ఒకే తండ్రికి నలుగురు పుత్రులు జన్మిస్తే వారిలో హెచ్చు తగ్గులేముంటాయి? ఇక్కడ కొందరేమంటా రంటే రాళ్ళు, మణులు, రత్నాలు, చెట్లు, లోహాలు, అలాగే చరణాయుధాలు (కోళ్ళు) మొదలుగా శునకాలు, ఆవులు, అశ్వాలు మదగజాలు ఒకటేమిటి సమస్తమైన సృష్టిలోను ఉత్తమ, మధ్యమ, అధమ జాతులున్నాయి. కదా...... అలాగే మనుష్యుల లోను జాతి విభాగం ఉంటుంది అంటారు. వాటిలో ఉంటే ఉండవచ్చు గాక! మామతంలో లేదు."
ఈ విధంగా ఆ మాయా యతి సమస్తమైన సనాతన వైదిక ధర్మాలను వేదాన్ని త్రోసిపుచ్చి యుక్తులతో, బుద్ధి చమత్కారంతో ఖండించాడు. చివరకు పురుషుల బ్రహ్మచర్యాన్ని, స్త్రీల పాతివ్రత్యాన్ని కూడా ఖండించి విశేషించి లింగారాధనను, శివపూజను ప్రత్యేకంగా ఖండించాడు. మయా యతి యుక్తి వాదానికి మోహితులై అంతఃపుర స్త్రీలు, రాకుమారులు, పౌరులు, పురస్త్రీలు ఇలా అందరు స్వధర్మమైన సనాతన వైదిక ధర్మాన్ని విడిచి భయావహమైన పరధర్మాన్ని ఆశ్రయించగా, ఆ నగర లక్ష్మి వారిని విడిచి వెళ్ళిపోయింది. మాయాదేవి, జ్యేష్ఠాదేవి వెంటనే ప్రవేశించారు. శివ సంకల్పంతో త్రిపురాసురుల పూర్వపుణ్యం నశించగా వారి పరాక్రమం మొక్కవోయింది.
అనంతరం దేవతలందరు కైలాసానికేగి దక్షిణా మూర్తి ఋషిగా గల రుద్ర మంత్రాన్ని ఒక కోటి జపించి పరమేశ్వరుని ఇలా స్తుతించారు.
శ్లో॥
నమస్సర్వాత్మనే తుభ్యం శంకరాయార్తి హారిణే | రుద్రాయ నీలకంఠాయ చిద్రూపాయ ప్రచేతసే ॥ 
గతిర్నస్సర్వదా త్వం హి సర్వాపద్వినివారకః | త్వమేవ సర్వదాస్మాభిర్వేద్యో దేవారిసూదన ॥ 
త్వమాదిస్త్వమనాదిశ్చ స్వానందశ్చాక్షయః ప్రభుః | ప్రకృతేః పురుషస్యాపి సాక్షాత్రష్టా జగత్ప్రభుః ||
త్వమేవ జగతాం కర్తా భర్తా హర్తా త్వమేవ హి | బ్రహ్మా విష్ణుర్హరో భూత్వా రజస్సత్త్వతమోగుణైః ||
సర్వాత్మకుడు, మంగళకరుడు, కష్టములను పారద్రోలువాడు, నీలకంఠుడు, చైతన్య స్వరూపుడు, జ్ఞానఘనుడు అగు నీకు నమస్కారము. ఆపదలన్నింటినీ నివారించే నీవే మాకు సర్వకాలములలో శరణు అగుచున్నావు. దేవశత్రువులను సంహరించు వాడా! సర్వకాలములలో మాచే తెలియదగిన వాడవు నీవే. నీకు కారణము లేదు, నీవు ఆనందఘనుడవు, వినాశములేని ప్రభుడవు. ప్రకృతి పురుషులనిద్దరినీ సృష్టించిన జగదీశ్వరుడవు నీవే. నీవే సర్వకారణుడవు. రజస్సత్త్వ తమోగుణములను స్వీకరించి క్రమముగా బ్రహ్మ, విష్ణు రుద్రరూపములను దాల్చి జగత్తులను సృష్టించి పాలించి సంహరించువాడవు నీవే.

శ్లో॥ 
తారకో సి జగత్యస్మిన్ సర్వేషామధిపో వ్యయః | వరదో వాఙ్మయో వాచ్యో వాచ్య వాచక వర్ణితః ॥ 
యాచ్యో ముక్త్యర్థ మీశానో యోగిభిర్యోగవిత్తమైః । హృత్పుండరీకవివరే యోగినాం త్వం హి సంస్థితః ॥ 
వదంతి వేదాస్త్వాం సంతః పరబ్రహ్మ స్వరూపిణమ్ | భవంతం తత్వ మిత్యద్య తేజోరాశిం పరాత్పరమ్ । 
పరమాత్మానమిత్యాహురస్మిన్ జగతి యద్విభో | త్వమేవ శర్వ సర్వాత్మన్ త్రిలోకాధిపతే భవ ॥
ఈ లోకంలో రక్షకుడువు, సర్వేశ్వరుడవు నాశనము లేనివాడవు, వరముల నిచ్చువాడవు, శబ్దస్వరూపుడవు, శబ్దప్రమాణముచే నిరూపింపబడెడివాడవు, వాచ్యవాచక భావమునకు అతీతుడవు నీవే. యోగవిశారదులగు యోగులు ముక్తి కొరకు ఈశానుడవగు నిన్ను ప్రార్థించెదరు. నీవు యోగుల హృదయవుండరీకమునందలి ఆకాశములో స్థిరముగా నుండెదవు. పరబ్రహ్మ స్వరూపుడు, తేజోనిధి, ప్రకృతి కంటె పరుడు అగు నిన్ను పవిత్రములగు వేదములు తత్త్వమసి ఇత్యాది మహా వాక్యములతో ప్రతిపాదించు చున్నవి. హే విభో! ఈ
జగత్తులోని సర్వము నీవే. పరమాత్ముడవు నీవేనని ఋషులు చెప్పెదరు. హే శర్వా! భవా! సర్వము నీ స్వరూపమే. ముల్లోకములకు ప్రభువు నీవే.

శ్లో॥ 
దృష్టం శ్రుతం స్తుతం సర్వం జ్ఞాయమానం జగద్గురో | 
అణోరల్పతరం ప్రాహుర్మహతో పి మహత్తరమ్ సర్వతః పాణి పాదాంతం సర్వతోక్షి శిరోముఖమ్ | 
సర్వతశ్రవణఘ్రాణం త్వాం నమామి చ సర్వతః ॥ 
సర్వజ్ఞం సర్వతో వ్యాపిన్ సర్వేశ్వరమనావృతమ్ । 
విశ్వరూపం విరూపాక్షం త్వాం నమామి చ సర్వతః ॥ 
సర్వేశ్వరం భవాద్యక్షం సత్యం శివమనుత్తమమ్ | 
కోటి భాస్కర సంకాశం త్వాం నమామి చ సర్వతః ||
ఓ జగద్గురూ! చూడబడే, వినబడే, తెలియబడే సర్వము నీవే. నీవు అణువు కంటె సూక్ష్మతరుడవు. మిక్కిలి పెద్దదానికంటె పెద్దవాడవు అని ఋషులు చెప్పుచున్నారు. సర్వత్రా నీ చేతులు, కాళ్ళు, కళ్ళు, శిరస్సులు, ముఖములు, చెవులు, ముక్కులు గలవు. సర్వాత్మకుడవగు నీకు నమస్కారము. ఓ సర్వవ్యాపీ! సర్వజ్ఞుడు, సర్వేశ్వరుడు, మాయావరణము లేనివాడు, జగద్రూపుడు, ముక్కంటి అగు నిన్ను అన్ని దిక్కులయందు నమస్కరించుచున్నాను. సర్వేశ్వరుడు, జగదధ్యక్షుడు, సత్యస్వరూపుడు, మంగళస్వరూపుడు, సర్వోత్కృష్టుడు, కోటి సూర్యుల కాంతి గలవాడు అగు నీకు సర్వదిక్కుల యందు నమస్కరించు చున్నాను.

శ్లో॥ 
విశ్వదేవ మనాద్యంతం షడ్వింశత్క మనీశ్వరమ్ | 
ప్రవర్తకం చ సర్వేషాం త్వాం నమామి చ సర్వతః ॥ 
ప్రవర్తకం చ ప్రకృతే స్సర్వస్య ప్రపితామహమ్ | 
సర్వ విగ్రహమీశం హి త్వాం నమామి చ సర్వతః ॥ 
ఏవం వదంతి వరదం సర్వావాసం స్వయం భువమ్ | 
శ్రుతయశ్రుతి సారజ్ఞం శ్రుతిసారవిదశ్చ యే ॥
జగత్తునకు ప్రభువు, ఆద్యంతము లేనివాడు, ఇరువదియారు తత్త్వములను ప్రవర్తిల్ల జేయువాడు, తనకంటె పైన ప్రభువు లేనివాడు, సర్వప్రాణులను ప్రవర్తిల్ల జేయువాడు అగు నిన్ను అన్ని వైపుల నుండియూ నమస్కరించు చున్నాను. ప్రకృతికి చైతన్యము నిచ్చి అనుగ్రహించు వాడు, సర్వజగత్తును సృష్టించిన బ్రహ్మకు తండ్రి, సర్వదేవతా స్వరూపుడు, ఈశ్వరుడు అగు నిన్ను అన్ని విధములుగా నమస్కరించు చున్నాము. వేదములు, వేదవేత్తలు,నిన్ను వరముల నిచ్చు వాడనియు, సర్వులకు అధిష్ఠానమనియు, స్వయం సిద్ధుడవనియు వర్ణించుచున్నారు.
అమరులు చేసిన ప్రార్థనకు ఆనందించిన వాడై చంద్రశేఖరుడు వృషభవాహనారూఢుడై సాక్షాత్కరించి వారితో ఇలా అన్నాడు. “ఓ పితామహా! విష్ణువు యొక్క మాయాశక్తి వల్లను, నారదుని బుద్ధి చాతుర్యం వల్లను త్రిపురాసురులు వారి ప్రజలు; ఉత్తమమైన స్వధర్మాన్ని విడిచి పరధర్మాన్ని ఆశ్రయించి, వారి మరణాన్ని వారే కోరి తెచ్చుకొన్నారు. కాని వారితో యుద్ధం చెయ్యటానికి తగిన సాధన సంపత్తి నా వద్ద లేదే! రథము, సారధి, ధనుర్భాణాలు, తూణీరం.... ఇవేమి లేకుండా యుద్ధం ఎలా సాధ్యం?
శంకరుని అంగీకారానికి సంతసించిన విష్ణుబ్రహ్మేంద్రాది దేవతలు "హే! కపర్దీ! అవన్ని సిద్ధంగానే ఉన్నాయి. మీరు బయలు దేరటమే మిగిలి ఉంది" అని విన్నవించారు. 'ఐతే రణభేరి మ్రోగించండి' అని పోరుకు సిద్ధమయ్యాడు రుద్రుడు.

## అసుర సంహారానికి అంతరాయం
ఇంతలో పుత్రులిద్దరిని వెంట పెట్టుకొని ఉమాదేవి శివ సన్నిధానానికి వచ్చింది. దేవతలందరు ఆశ్చర్యంతో పాటు కొద్ది పాటి తొట్రుపాటును కూడా పొంది ఆమెకు జయ వాక్యాన్ని పలికారు. మెల్లగా గిరిరాజ నందిని మందహాసంతో శశాంక శేఖరుని సమీపించి "నాథా! మీ కుమారులిద్దరి దుడుకు చేష్టలను భరించ లేకుండా ఉన్నాను. ప్రతి చిన్న విషయం లోనూ ఇద్దరూ తగవులాడుకొంటున్నారు. ఈ దేవతల మొరలు, విన్నపాలు ప్రార్థనలు మనకెప్పుడు ఉండేవే! వీరు స్వార్థపరులు. సృష్టిలో ఉన్న శ్రేష్ఠమైన వస్తువులన్నీ తమకే కావాలంటారు వీళ్ళు. ఇలా ఇంట్లోకి వచ్చి, పిల్లలను కొంచెం మందలించండి. వాళ్ళ ఆట పాటలను చూసి మీరు ముచ్చట పడటం లేదు.... తగవులూ పట్టించుకొనటం లేదు! ఈ దేవతలకేం! వాళ్ళ సంసారాలు బాగానే ఉన్నాయి." ఇలా గృహస్థ ధర్మాన్ని గుర్తు చేసింది.
గౌరీదేవి మనోగతాన్ని అవగతం చేసి కొన్న శ్రీ కంఠుడు పుత్రులను గాఢంగా ఆలింగనం చేసికొని, మూర్దాఘ్రాణం చేసి, మెల్లగా హస్త పద్మాలతో శరీరమంతా నిమిరి, బుగ్గ గిల్లి కుమారులతో కూడ కొద్దిసేపు వినోదించి, తన భవనంలోకి వెళ్ళిపోయాడు. దేవతలంతా తమ కార్యానికి విఘ్నం కలిగినందుకు విచారించి వ్యగ్రమనస్కులై కర్తవ్యం తోచక హతాశులయ్యారు. దేవతల దీన వదనాలను చూచిన అచ్యుతుడు కరుణాంతరంగుడై
కర్తవ్యాన్నిలా బోధించాడు. గీర్వాణులారా! నా మాటను శ్రద్ధతో వినండి! మహాదేవుని ఆరాధనలో ఆరంభంలో దుఃఖం కలుగుతుందని పెద్దల వలన విన్నాను. మంత్రజపం చేత మాత్రమే ఆయన అనుగ్రహం కలుగుతుంది. “ఓం నమః శివాయ శుభం శుభం కురు కురు శివాయ నమః ఓం" ఈ మంత్రాన్ని కోటి పర్యాయాలు జపించండి. ఆయన ప్రసన్నుడై మన కార్యాన్ని నెరవేరుస్తాడు.
విష్ణువు ఉపదేశాను సారంగా అందరూ ఆ మంత్రాన్ని జపించగా మృత్యుంజయుడు ప్రత్యక్షమై, దేవతల మనోగతాన్ని అవగతం చేసికొని ప్రతిజ్ఞా పూర్వకంగా ఇలా పలికాడు: "అమరులారా! త్రిపురాలు నశించాయనే మీరు నిశ్చయం చేసికొనండి. గతంలో నే చెప్పినట్లు యుధ్ధ సామాగ్రిని సిద్దం చెయ్యండి. ఈ దేవ కార్యంలో అందరూ సహకరించండి. “మీరు జపించిన మంత్రం నాకు ప్రీతిని కలిగించేది. సకామంగా ఈ మంత్రాన్ని జపించిన వారికి ఆయురారోగ్య భుక్తి ముక్తులు సంతోషంగా ప్రసాదిస్తాను. ఇక మీరు వెళ్ళండి." అంత దేవతలు పరమానంద కందళిత హృదయారవిందులై విశ్వకర్మను పిలిచి రథాన్ని నిర్మించమని ఆజ్ఞాపించారు."

## రథ నిర్మాణం
నిఖిల పురాణ వ్యాఖ్యాన వైఖరీ సమేతుడైన సూతుడు తపోధనులైన మునులతో ఇలా అంటున్నాడు: "మునులారా! పరమాద్భుతమైన త్రిపురాసుర సంహార ఘట్టాన్ని వినిపిస్తున్నాను. శ్రద్ధాభక్తులతో వినండి. దేవతాశిల్పి అయిన విశ్వకర్మ నిర్మించిన...... సర్వవేద స్వరూపము, సకల దేవాత్మకము, పరమ సుందరము, దివ్యము అగు రథ నిర్మాణాన్ని గూర్చి చెపుతున్నాను. దాని బాహ్య స్వరూపాన్ని మనసులో ఊహించుకొని, తత్త్వాన్ని బుద్దితో ధ్యానించండి.
సర్వలోకాలు, సర్వభూతాలు, ఆ రథంలో ఉన్నాయి. దానికి కుడి చక్రం సూర్యుడు కాగా, ఎడమ చక్రం చంద్రుడు. కుడి చక్రానికి పన్నెండు, ఎడమ చక్రానికి పదహారు ఆకులు (కమ్మీలు)న్నాయి. ద్వాదశాదిత్యులు కుడి చక్రాన్ని, చంద్రుని పదహారు కళలు ఎడమ చక్రాన్ని అధిష్టించి ఉన్నారు. నక్షత్రాలు ఆ ఎడమ చక్రానికి ఆభరణా లయ్యాయి. ఆరు ఋతువులు ఆ చక్రాలను చుట్టి ఉండే పట్టాలు (బద్దీలు) అయ్యాయి. అంతరిక్షం రథానికి ముందు భాగం. మందర పర్వతం రథిక స్థానం. పూర్వ, పశ్చిమాద్రులే రథానికి ముందున్న రెండు స్తంభాలు. మహామేరువు మూలాధిష్టానం కాగా మేరు శిఖరాలు అధిష్టానంలోని ఇతర భాగాలు. 
సంవత్సరాలు దాని వేగం అయ్యాయి. ఉత్తరాయణ, దక్షిణాయనాలు చక్రాల ఇరుసులు, ముహుర్తాలు దాని భూషణ మకుటాలు. ఘడియలు దాని కీలలు (సీలలు /మేకులు). విఘడియలు ముక్కువంటి అగ్రభాగాలు కాగా, క్షణములు ఇరుసు కర్రలు. నిముషాలు క్రింది కరలు కాగా, లవములు నిలువు కర్రలు. ద్యులోకం ముందుండే ఇనుప కమ్మి, స్వర్గ మోక్షాలు రెండు ధ్యజాలు. ఐరావతం మరియు కామధేనువు కాడి యొక్క కొనలు. ప్రకృతి నిలువు స్తంభం. మహత్తత్త్వం ఆసనం. అహంకారం కోణాలు. పంచభూతాలు దాని బలం. ఇంద్రియాలు దాని ఆభరణాలు. శ్రద్ధ దాని గమనం. ఆరు వేదాంగాలు ఆ రథానికి భూషణాలు, పురాణ, న్యాయ, మీమాంసా, ధర్మ శాస్త్రాలు ఉపభూషణాలు. శ్రేష్ఠమైన మంత్రాలు ఘంటలు. వర్ణాశ్రమ ధర్మాలు పాదాలు.
సహస్రఫణ భూషితుడైన ఆది శేషువు దాని కట్టుత్రాడు. దిక్కులు, ఉపదిక్కులు (మూలలు) కట్టుత్రాళ్ళు. పుష్కరాది తీర్థాలు బంగారు పతాకలు. నాలుగు సముద్రాలు ఆ రథాన్ని కప్పే కంబళ్ళు, గంగా, సింధు, గోదావరి ఇత్యాది నదులు రత్న పాంచాలికలు. సప్త వాయువులు దానికి సోపానాలు. లోకాలోక పర్వతాలు ఉపసోపానాలు, మానసాది సరోవరాలు బయట ఉండే విషమ స్థానం. సప్త ద్వీపాల లోని పర్వతాలన్నీ ఆ రథానికి నలువైపుల ఉండే తాళ్ళు. పాతాళాది అధోలోక జీవులు దానికి ఉపరితలం.
సృష్టికర్తయైన బ్రహ్మ సారథి. ప్రణవం (ఓంకారం) చేతి కొరడా. అకారం ఛత్రం. హిమవంతుడు శివుని చేతి విల్లు. ఆది శేషువు అల్లె త్రాడు. వేదమాత ఐన సరస్వతి ఆ ధనుస్సుకు గంట. మహా తేజశ్శాలి ఐన నారాయణుడు బాణం. అగ్ని ఆ బాణం యొక్క వాడి ముల్లు (కొన). నాల్గు వేదాలే రథానికి నాలుగు గుర్రాలు. వ్యాసాది మహర్షులు వాటికి సంరక్షకులు. అంతరిక్షంలో మెరిసే కాంతిపుంజాలన్నీ గుఱ్ఱాలకు ఆభరణాలు. సర్వమైన విషాలు శివునకు సైన్యం. వాయువులు చతుర్విధ వాద్యకారులు. ఇలా సృష్టిలో ఉన్న సర్వమైన వస్తువులు ఆ రథంలో ఉన్నాయి. జగత్తే రథంగా జగన్నాధుడైన శివునికి నిర్మించి ఇచ్చాడు.... విశ్వకర్మ. అది జగన్నాథుని రథం.

## శివుని రథయాత్ర
సకల దేవతా సమూహం జయజయ ధ్వానాలు చేస్తూండగా; వాసుదేవ, కమలాసన, పాకశాసనాది ప్రముఖులు కరకమలాలను మొగిడ్చి వినయ వినమితోత్తమాంగులై స్తుతించి సర్వదేవాతా స్వరూపుడైన మహాదేవుని దివ్య రథారూఢుణ్ణి చేశారు. ఆయన రధాన్ని అధిరోహించగానే వేదసంభవమైన అశ్వాలు
తలలు వంచి నేలకూలాయి. కుల పర్వతకానన సహితంగా క్షోణీ మండలం క్షోభించింది. ఆ భారాన్ని సహించలేక అనంతుడు అవనతు డయ్యాడు. వెంటనే శేష భగవానుడు వృషభరూపంలో ఆ రథం క్రిందకు చేరి క్షణంలో దానిని పైకి ఎత్తి నిలపెట్టాడు. కాని ఆయన కూడ మరుక్షణంలో మోకాళ్ళపై నేల కూలాడు. అంత పరమేష్టి చేతి కొరడాతో అశ్వాలను అదలించి శివుని ఆజ్ఞచే రథాన్ని నిలపెట్టాడు. గంగాధరుడు శంఖాన్ని పూరించగా కమలాసనుడు కళ్ళేలను సడలించి సైంధవాలను అదలించాడు. మహావీరులైన త్రిపురాసురుల నగరాలను లక్ష్యంగా చేసికొని రథ చోదనం చేశాడు శంకరుడు.
అప్పుడు మంగళకరుడైన మృత్యుంజయుడు దేవతల నుద్దేశించి ఇలా అన్నాడు: "ఓ త్రిదశులారా! నాకు పశుపతిత్వాన్ని కల్పించి నట్లైతే నేను అసురులను సంహరిస్తాను. దేవతలకు మరియు ఇతర జీవులకు వేరువేరుగా పశుత్వాన్ని కల్పించక పోతే అసురులు సంహరింప బడరు." శూలి పలుకులకు అమర్యులు అనిష్టులై దుఃఖవివశు లయ్యారు. వారి మనోగతాన్ని ఎరిగిన భూతేశుడు నవ్వి దయతో ఇలా అన్నాడు.
"ఓ! ఆదిత్యులారా! మీరు పశుభావాన్ని పొందినా పతనాన్ని పొందరు. దానికొక ఉపాయం ఉంది. ఎవరైతే దివ్యమైన పాశుపత వ్రత దీక్షను ఆచరిస్తాడో అతడు పశుత్వం నుండి విముక్తిని పొందుతాడు. ఆ వ్రతాన్ని జీవిత కాలమంతా కాని లేదా పన్నెండు సంవత్సరాలు లేదా ఆరు లేక మూడు సంవత్సరాలు శుశ్రూష చేస్తే చేసిన వానికి పశుపాశ విమోచనం కలుగుతుంది." ఆ మాటలకు సుపర్వులు 'సరే' అని తమ అంగీకారాన్ని తెలిపారు. ఆ కారణంగానే దేవతలు, దానవులు అందరూ ఈశ్వరునకు పశువులు అయ్యారు. పశువుల పాశాలను విడిపించు వాడు కనుక ఆనాటి నుండి శంకరుడు పశుపతి అయ్యాడు. ఆనాటి వామదేవుని రూపాన్ని వర్ణించటానికి వేయి సంవత్సరాలు చాలవు.
త్రిపురాసుర సంహారానికై దేవగణాలన్నీ మహాదేవుని వెంట నడిచాయి. తమ తమ గణాలతో కూడి హిరణ్యగర్భ, నారాయణులు అనుసరించారు. ముప్పైమూడు కోట్ల దేవతా సమూహం తనను కొలువ బిడౌజుడు కదిలాడు. పన్నిద్దరు ఆదిత్యులు, పదిమంది విశ్వేదేవులు, ఎనమండుగురు వసువులు, ముప్పై ఆరుగురు తుషితులు, అరవై నాలుగు మంది భాస్వరులు, నలబై తొమ్మండుగురు అనిలులు, రెండువందల ఇరవై మంది మహారాజికులు, పన్నెండుగురు సాధ్యులు, పదకొండుగురు రుద్రులు.... ఇలా దేవయోనులైన గణ దేవతలందరు వెంబడించారు. విద్యాధరులు, అప్సరసలు, యక్షులు, రక్షస్సులు, గంధర్వులు, కిన్నరులు, పిశాచకులు, గుహ్యకులు, సిద్ధులు, బాల గ్రహాదులైన భూతాలు..... ఈ దేవ జాతులన్ని అనుసరించాయి. ఇక విశేషించి రుద్రగణాధ్యక్షులైన కేశుడు, విగత వాసుడు, మహాకేశుడు, మహాజ్వరుడు, సోమదుడు, సనకుడు, సూర్యవర్చసుడు, చండుడు, కంపనుడు... ఇత్యాది వీరులంతా తమతమ గణాలతో భూమి కంపింప అడుగులు వేసికొంటూ. నడిచారు. వారి చేతుల్లో వివిధ ఆయుధాలున్నాయి.
ఆ గణాధ్యక్షులలో ఏ ఒక్కడైనా చాలు సంకల్పమాత్రం చేత చరాచర జగత్తును. భస్మం చేయటానికి! త్రినేత్రుడొక్కడు చాలు త్రిపుర దహనానికి! మరెందుకీ అట్టహాస యుద్ధ సంరంభం అంటే దేవతలందరిలో సర్వోత్కృష్టుడు పరమేశ్వరుడొక్కడే, అనే విషయం దుష్టులకు విశదమయ్యే నిమిత్తం!

## త్రిపుర దహనం
త్రిపురాలను సంపూర్ణంగా దహించి వేయటానికి మహాదేవుడు సర్వ సామాగ్రితో కూడి రథస్థుడై ఉన్నాడు. ఎడమ కాలు ముందుకు చాచి రథశీర్ష స్థానక మందుండి ధనుస్సుకు నారిని బిగించి, బాణాన్ని సంధించి, అద్భుతమైన రథిక విన్యాసంలో ప్రత్యాలీఢ స్థానకంలో నిల్చున్నాడు. ధనుర్మధ్యాన్ని పిడికిట పట్టి ఆకర్ణాంతం అల్లెత్రాటిని లాగి లక్ష్యం మీద చూపుంచి నిశ్చలంగా లక్ష సంవత్సరాలు అలా ఏకాగ్రచిత్తుడై ఉన్నాడు. అప్పుడు గణపతి తనను పూజించ లేదనే కోపంతో చేతి బొటన వ్రేలిని ఆశ్రయించి నిరంతరమగు పీడను కలిగించగా తినేత్రుడు త్రిపురాలను భేదించ లేక పోయాడు.
అప్పుడు ఆకాశవాణి శంకరునుద్దేశించి, గజాననుని పూజించనంత వరకు త్రిపుర సంహారం సంభవం కాదు, అని శుభ వచనాన్ని పల్కగా అంధకాసుర వైరి భద్రకాళిని పిలిచి పత్నీ సహితుడై హేరంబుని యధావిధిగా పూజించాడు. వెంటనే త్రిపురాసురుల నగరాలు కానవచ్చాయి. మునులారా! బ్రహ్మ, విష్ణువు, రుద్రుడు, ఈశానుడు, సదాశివుడు.... అనబడే పంచదేవతల చేత ఉపాసింపబడే పరబ్రహ్మ తత్త్వం ఆయనే కదా! ఆయనచే ఉపాసింపబడే మరియొక దైవం లేదు గదా? అలాంటప్పుడు అట్టి మహేశ్వరుని యందు. ఇతర దేవతాను గ్రహంచే కార్యం సిద్దించటం అనేది ఎలా కుందురుతుంది? అంటే పిండి బొమ్మను సకల గణాధ్యక్షుని చేసింది ఆయనే, కనుక సృష్టి పాలన సర్వతంత్ర స్వతంత్రుడైన ఆయన విషయంలో ఒక లీల మాత్రమే!
ప్రత్యాలీఢ స్థానకంలో మహాదేవుడు నిలబడి ఉండగానే త్రిపురాలు ఒక్క రేఖలోనికి వచ్చాయి. దేవతలు, సిద్ధులు, మహర్షులు అందరు హర్ష ధ్వానాలు చేసి జయజయ
ధ్వానాలు చేశారు. విధి, మాధవులిద్దరూ కూడా ఆయనను సమీపించి "హే మహాదేవా! త్రిపురాలు ఒక్క రేఖలోకి వచ్చాయి. అవి విడిపోకముందే శర సంధానం చేసి దహించి దేవ కార్యాన్ని నెరవేర్చండి" అని ప్రార్ధించారు. వెంటనే ఫాల లోచనుడు పినాక మనే ధనస్సు చేతపట్టి అల్లె త్రాటిని తగిల్చి, లోక భీకరంగా ధనుష్టంకారం చేసి, విష్ణు స్వరూపమైన శరాన్ని సంధించి, మనసులో పరమ పూజ్యమైన పాశుపతాస్త్రాన్ని ధ్యానించి...... ఈ అస్త్రంతో త్రిపురములు భస్మమగుగాక అని ప్రకటించి ఆ కృపీటయోని వికట భృకుటి దుర్భర దుస్సహ దుర్నిరీక్ష్య తేజో విరాజమానుడై, అభిజిల్లగ్నంలో బాణప్రయోగం చేసే సరికి ఆ శరం సహస్రకోటి మార్తాండ ప్రభాభాసమాన పావకాద్భుత జ్వాలా మాలికలు నాలికలు సాచి పురత్రయాన్ని క్షణంలో దగ్ధం చేసింది. రాక్షసులు హాహాకారాలు చేస్తూ దగ్ధమమ్యారు. దేవతలు హర్ష ధ్వానాలు చేసారు.
త్రిపురాసురులు దహింప బడుతూ భక్త వత్సలుడైన శంభుని స్మరించి మనసులో ఇలా ప్రార్ధించారు. "హే! శంకరా! మేము నిన్ను తెలుసుకొన్నాం. మాకు జ్ఞానోదయమైంది. భార్యాపుత్ర బంధుమిత్ర సపరివారంగా మమ్ములను దహించటంలో నీకు ఆనందం ఉంటే గృహారామ క్షేత్రాలను ఈ పాంచ భౌతిక శరీరాలను దహించటం కాదు. పునర్జన్మ లేకుండ మా కర్మ బీజాలను దహించు. జన్మజన్మలలోను మా బుద్ది నీ యందే నిమగ్నమై ఉండు గాక!" ఇలా ప్రార్థిస్తూ ప్రాణాలను విడిచారు త్రిపురాసురులు.
త్రిపురములలోను భస్మం కాకుండ మిగిలిన వస్తువు ఏ ఒక్కటి లేదు. మయుడు చిరంజీవి కనుక ఆయన ప్రాణాలతో బయట పడ్డాడు. ఆయన మహా శివభక్తుడు. ఎవరే కర్మలను ఆచరించినా.... రాగ ద్వేషాది మనో మాలిన్య రహితంగా ఆచరిస్తే అవి పతన హేతువులు కాజాలవు. కనుక సత్పురుషులు సత్కర్మలనే ఆచరించాలి. సనాతన వైదిక ధర్మాన్నే ఆచరించాలి. పాప కర్మచే ఇహపరాలు రెండు నశిస్తాయి. త్రిపురాసురులకు, త్రిపుర వాసులకు ఘటిల్లిన మాయా యతి స్నేహం వంటి స్నేహం.... ఎవరికి ఘటిల్లకుండు గాక !
గతంలో చేసిన శివపూజచే త్రిపురాసురులు గాణాపత్య స్థానాన్ని పొందారు.

## దేవతల శివస్తుతి
ఆ సమయంలో రుద్రుని భయంకర రూపాన్ని చూచి దేవతలందరు భయ విహ్వలులయ్యారు. అంత పరమేష్టి పెద్దవాడు కనుక కొంచెం తేరుకొని చేతులు జోడించి ఇలా ప్రార్థించాడు. 
శ్లో ॥ 
దేవదేవ మహాదేవ భక్తానుగ్రహ కారక । ప్రసీద పరమేశాన సర్వదేవహిత ప్రద ॥ 
ప్రసీద జగతాం నాథ ప్రసీదానంద దాయక | ప్రసీద శంకర స్వామిన్ ప్రసీద పరమేశ్వర ॥ 
ఓంకారాయ నమస్తుభ్య మాకార పరతారక | ప్రసీద సర్వదేవేశ త్రిపురఘ్న మహేశ్వర ॥ 
నానా వాచ్యాయ దేవాయ వరణప్రియ శంకర | అగుణాయ నమస్తుభ్యం ప్రకృతేః పురుషాత్పర ॥ 
నిర్వికారాయ నిత్యాయ నిత్యతృప్తాయ భాస్వతే । నిరంజనాయ దివ్యాయ త్రిగుణాయ నమోస్తుతే ॥ 
సగుణాయ నమస్తుభ్యం స్వర్గేశాయ నమో2.స్తుతే | సదాశివాయ శాంతాయ మహేశాయ పినాకినే ॥ 
సర్వజ్ఞాయ శరణ్యాయ సద్యోజాతాయతే నమః । వామ దేవాయ రుద్రాయ తథా తత్ పురుషాయచ ॥ 
అఘోరాయ సుసేవ్యాయ భక్తాధీనాయ తే నమః । ఈశానాయ వరేణ్యాయ భక్తానంద ప్రదాయినే ॥
తా ॥ 
దేవదేవా మహాదేవా! భక్తులను అనుగ్రహించు వాడా! దేవతలకు హితమును చేయువాడా! పరమేశ్వరా! ప్రసన్నుడవు కమ్ము! ఓ జగన్నాథా! ఆనందనాయకా! శంకరా! పరమేశ్వరా! ఓంకార స్వరూపా! నీకు నమస్కారం. నిన్ను ధ్యానించు వారిని నువ్వు రక్షిస్తావు. సర్వదేవ ప్రభూ! త్రిపుర సంహారా! మహేశ్వరా! భక్త ప్రియా! శంకరా! నీకు నమస్కారం. నామములచే నిర్దేశింప బడువాడు, నిర్గుణుడు, ప్రకృతి పురుషుల కంటె అతీతుడు అగు నీకు నమస్కారం. నిర్వికారుడు, శాశ్వతుడు, నిత్య తృప్తుడు, ప్రకాశ స్వరూపుడు, కర్మలేపం లేనివాడు, త్రిగుణాత్మకుడు అగునీకు నమస్కారం. సగుణుడు, స్వర్గమునకు ప్రభువు, శాంతుడు, సదా శివుడు, మహేశ్వరుడు, పినాకధారి అగు నీకు నమస్కారం. సర్వజ్ఞుడు, శరణ్యుడు, సద్యోజాతుడు, వామదేవుడు, తత్పురుషుడు, రుద్రుడు అగు నీకు నమస్కారం. శాంత స్వరూపుడు, చక్కగా సేవింప దగిన వాడు, భక్తాధీనుడు, సర్వేశ్వరుడు, సర్వశ్రేష్ఠుడు. భక్తానందప్రదుడు ఆగు శివునకు నమస్కారం.

ఓ మహాదేవా! నీ రూపాన్ని చూచి, భయపడి ఉన్న మా దేవతలందరిని రక్షించు. త్రిపురములను దహించి అమరులందరిని కృతార్థులను చేశావు. శంకరా! నీ యందు ఎన్నటికీ తొలగిపోని పరాభక్తి కలుగు గాక! నన్ను సర్వదా సారధివై నడిపించు. నాకు సర్వదా అనుకూలుడవు కమ్ము..
అంత నారాయణుడిలా ప్రార్థించాడు.
శ్లో॥ 
దేవాధీశ ! మహేశాన ! దీనబంధో! కృపాకర | ప్రసీద పరమేశాన కృపాం కురు నతప్రియ ॥ 
నిర్గుణాయ నమస్తుభ్యం పునశ్చ సగుణాయచ | పునః ప్రకృతి రూపాయ పునశ్చ పురుషాయచ ॥ 
పశ్చాద్గుణ స్వరూపాయ నతో విశ్వాత్మనే నమః । భక్తప్రియాయ శాంతాయ శివాయ పరమాత్మనే । 
సదాశివాయ రుద్రాయ జగతాం పతయే నమః । త్వయి భక్తిఢా మేద్య వర్థమానా భవత్వితి ॥
తా॥ 
ఓ దేవాధి దేవా! మహేశ్వరా! దీనబంధో! కృపానిధీ! ప్రసన్నుడవుకమ్ము! ఓ పరమేశ్వరా! నమస్కరించు వారిపై ప్రేమగల నీవు దయను చూపు. నిర్గుణుడవు సగుణడవు నీవే! పురుషుడవు ప్రకృతివి కూడ నీవే. అట్టి నీకు నమస్కారం. సృష్టి ఐన తరువాత త్రిగుణాత్మకుడైన విశ్వస్వరూపుడు, భక్తి ప్రియుడు, శాంతుడు, శివుడు, పరమాత్మ, సదాశివుడు, రుద్రుడు, జగత్పతి ఐన నీకు నమస్కారం. నాకు నీయందు భక్తి వర్ధిల్లు గాక! ఆపై దేవతలందరు కలిసి త్రిపురాంతకుని ఇలా ప్రార్ధించారు.

శ్లో॥ దేవనాథ ! మహాదేవ ! కరుణాకర ! శంకర ! | ప్రసీద జగతాం నాథ ప్రసీద పరమేశ్వర ॥ 
ప్రసీద సర్వకర్తా త్వం నమామస్త్వాం వయం ముదా | త్వయి భక్తి ర్దృఢాస్మాకం నిత్యంస్యాదనపాయినీ ॥
తా|| 
దేవదేవ! మహాదేవా! కరుణాకరా! శంకరా! ప్రసన్నుడవు కమ్ము. పరమేశ్వరా! సర్వమును చేయువాడవు నీవే. నీకు మేము ఆనందంతో నమస్కరిస్తున్నాం. నీయందు ఎన్నటికీ తొలగిపోని, నిత్యమగు భక్తి దృఢముగా కలుగు గాక! 
వారందరి స్తుతులకు ప్రీతుడైన శంకరుడు మీ అభీష్టాన్ని చెప్ప వలసిందని కోరగా దేవత లందరు "శంకరా! మమ్ములను నీ దాసులుగా స్వీకరించు. మా కెప్పుడు దుఃఖం కలిగినా నువ్వు ప్రకటమై ఆ దుఃఖాన్ని నశింప చేయి.” అని వేడుకొన్నారు. రుద్రుడు ప్రసన్నుడై 'తథాస్తు' అని వరమిచ్చాడు. వారితో పాటు ఈ స్తోత్రాలను పఠించిన వారికి, వినిన వారికి కూడా సర్వమైన దుఃఖాలు తొలగి అభీష్టాలు నెరవేరుతాయని వరమిచ్చాడు.

## మయుడు శంకరుని స్తుతించుట
ఇంతలో శంభుడు ప్రసన్నుడగుటను చూచిన మయుడు భయం తొలగగా ఆయన్ని సమీపించి ఇలా ప్రార్థించాడు.
శ్లో॥ 
దేవదేవ మహాదేవ భక్తవత్సల శంకర | కల్పవృక్షి స్వరూపోసి సర్వపక్షి వివర్ణితః ॥ 
జ్యోతీ రూపో నమస్తేస్తు విశ్వరూప నమోస్తుతే | నమః పూతాత్మనే తుభ్యం పావనాయ నమో నమః ॥ 
చిత్ర రూపాయ నిత్యాయ రూపాతీతాయతే నమః । దివ్యరూపాయ దివ్యాయ సుదివ్యా కృతయే నమః || 
నమః ప్రణత సర్వార్తి నాశకాయ శివాత్మనే | కర్రే భర్రేచ సంహర్తే త్రిలోకానాం నమో నమః ॥ 
భక్తి గమ్యాయ భక్తానాం నమస్తుభ్యం కృపాలవే ॥ తపస్సత్ఫల దాత్రే తే శివాకాంత శివేశ్వర ॥ 
న జానామి స్తుతింకర్తుం స్తుతిప్రియ వరేశ్వర | ప్రసన్నో భవ సర్వేశ పాహిమాం శరణాగతమ్ ॥
తా|| దేవదేవా! మహాదేవా! భక్తప్రియా! శంకరా! కల్పవృక్ష స్వరూపుడవగు నీకు స్వపర భేదం లేదు. జ్యోతిస్స్వరూపుడవగు నీకు నమస్కారం. జగద్రూపుడవగు నీకు నమస్కారం. పవిత్రమగు అంతఃకరణము గల నీకు నమస్కారం. పవిత్రము చేయునీకు అనేక నమస్కారాలు. చిత్రమగు రూపము కలవాడవు, నిత్యుడవు, రూపములకు అతీతమైన వాడవు అగు నీకు నమస్కారం. దివ్య స్వరూపుడవు, దివ్యమగు ఆకారము కలవాడవు అగు నీకు నమస్కారం. నమస్కరించిన వారి కష్టముల నన్నింటిని నశింప చేయువాడు, మంగళ స్వరూపుడు, ముల్లోకములను సృష్టించి, భరించి, లయము చేయువాడు అగు నీకు అనేక నమస్కారములు. భక్తిచే పొందదగిన వాడు, భక్తుల యెడ దయగల వాడు, తపస్సుకు
యోగ్యమైన ఫలము నిచ్చువాడు పార్వతీ పతి, మంగళరూపుడు, జగదీశ్వరుడు అగు నీకు నమస్కారం. ఓ శ్రేష్ఠమగు ప్రభువా! నీవు స్తోత్ర ప్రియుడవు! కాని స్తుతించుట నేనెరుగను. ఓ సర్వేశ్వరా! నీ శరణు జొచ్చిన నన్ను ప్రసన్నుడవై రక్షించు.
బ్రాహ్మణ శ్రేష్ఠుడైన మయుని స్తోత్రానికి ప్రీతుడైన శంకరుడు నీ అభీష్టాన్ని నెరవేరుస్తాను వరం కోరుకోవలసిందని పల్కగా మయుడిలా ప్రార్థించాడు. “ఓ మహాదేవా! నీవు నాయందు ప్రసన్నుడవైనచో, నేను నీ వరానికి అర్హుడనైనచో నాకు నీయందు శాశ్వత భక్తి నిలుచుగాక! నీ భక్తులతో నిత్యమైత్రిని, దీనుల పట్ల సర్వదా దయాభావాన్ని, దుష్టుల విషయంలో ఉపేక్షా భావాన్ని కలిగి ఉండేటట్లు అనుగ్రహించు. మహేశ్వరా! నాకు ఎన్నటికి అసుర భావం లేకుండు గాక! మంగళకరమైన నీ భజన యందు మగ్నుడనై సర్వదా నిర్భయుడనై ఉండెదను గాక".
మయుని స్వచ్ఛమైన అంతరంగాన్నెరిగిన శంభుడు అతన్నిలా అనుగ్రహించాడు. "ఓ దానవ శ్రేష్ఠా! నా భక్తుడవైన నువ్వు ధన్యుడవు. నీయందు ఎట్టి వికారాలు లేవు. నువ్వు కోరిన వరాలన్నిటిని అనుగ్రహించాను. నా శాసనంచే నువ్వు నీ పరివారంతో కూడి స్వర్గం కంటె రమణీయమైన వితల లోకానికి వెళ్ళు. అక్కడ నిర్భయంగా ఆనందంతో జీవించు. సదాభక్తి భావాన్ని కలిగి ఉండు. నీకెప్పుడూ అసుర భావం కలుగ బోదు.” పార్వతీపతి ఆజ్ఞను అనుసరించి మయుడు వితల లోకానికి వెళ్ళి అక్కడ సుఖంగా ఉన్నాడు.
ఇంతలో ముండిత శిరస్కులగు మాయాయతి శిష్యులు నలుగురు; బ్రహ్మ, విష్ణువుల ఎదుట నిలిచి చేతులు జోడించి ఇలా ప్రార్థించారు. "దేవశ్రేష్ఠులారా! మేము ఎక్కడికి పోవాలి? మాకర్తవ్యం ఏమిటి? మేం చెడ్డ పనిని చేశాం. రాక్షసుల శివభక్తిని చెడ గొట్టేం. శివనింద చేసిన వానికి నరకం తప్పదు. మాకు ప్రాయశ్చిత్తాన్ని సెలవియ్యండి." వారి భయాన్ని గుర్తెరిగి విధి, మాధవులిలా అన్నారు. “ఓ సన్యాసులారా! మీరు భయపడకండి. జరిగిందంతా శివాజ్ఞచే ఘటిల్లింది. దేవతలకు, ఋషులకు హితాన్ని కలిగించారు మీరు. మీకు దుర్గతి ఎన్నటికీ కల్గదు. మా ఆజ్ఞచే మీరీనాటి నుండి కలియుగం ప్రవేశించేటంత వరకు ఎడారి ప్రదేశంలో రహస్యంగా ఉండండి. కలి ప్రవేశించగానే మీ మతాన్ని స్థాపించి ప్రచారం చెయ్యండి. కలి ప్రభావంచే కలిలో ప్రజలు మీ మతాన్ని స్వీకరించి భ్రష్టులై నరకాన్ని పొందుతారు. ఇది నిశ్చయం. మా ఆజ్ఞ.” వెంటనే వారు ఎడారి ప్రదేశానికి వెళ్ళి పోయారు. 
ఈ విధంగా త్రిపుర సంహారం పూర్తికాగానే దేవతలు, ఋషులు ఆనందించారు. శివుడు అంతర్ధాన మయ్యాడు. ఆయనతో పాటు శరచాపాదులు, రథము ఇత్యాది యుద్ధ సామాగ్రి అంతర్థానమైంది. శంభుని యశస్సును, పరాక్రమాన్ని గానం చేసికొంటూ దేవతలు తమతమ నెలవులకు చేరుకొన్నారు.
గిరిజా మనోహరుని లీలలను ప్రకటం చేసే గాథలన్నింటిలోను ఈ త్రిపుర సంహార గాథ పవిత్రమైనది, శ్రేష్ఠమైనది- శ్రేయోదాయకమైనది.

## ఇంద్ర, బృహస్పతులు కైలాసాని కేగుట
ఒకప్పుడు అమరేంద్రుడు దేవగురు వైన బృహస్పతితో కూడి కాలకంఠుని దర్శనానికై కైలాసానికి బయలు దేరారు. పరమేశ్వరుడు దాన్నెరిగి వారి భక్తిని పరీక్షింప గోరి మార్గ మధ్యంలో దిగంబరుడై అడ్డు నిలిచాడు. మఘవుడు వికృతాకారుడైన ఆ దిగంబరుని చూచి అలసభావంతోను, అజ్ఞానంతోను ఇలా అన్నాడు: "ఓయీ! మేము శంకర దర్శనానికి కైలాసానికి వెడుతున్నాం. అడ్డుతొలగు, ఆ మహాప్రభువు కైలాసంలోనే ఉన్నాడా? ఎక్కడకైనా వెళ్ళాడా? తెలిస్తే చెప్పు" జంభారి మాటలకు దింగబరుడు మారుపల్కలేదు. అలా ఎన్నిమార్లు ప్రశ్నించినా సమాధానం రాలేదు. "త్రివిష్టపాధిపత్యం గల నన్నే ధిక్కరిస్తున్నాడే ఈ దిగంబరుడు!" - అని దురాగ్రహంతో సురాధిపతి క్రకచ దంష్ట్రా కరాళమైన వజ్రాన్ని ఎత్తి ఆ దిగంబరుని శిక్షించ బోయాడు. వెంటనే మదనాంతకుడు కంటి మంటలతో కాల్చివేసేటట్లు క్రోధంతో చూచాడు. ఫాలాక్షుని సంకల్పంతో జంభారి బాహువు అలాగే స్తంభించి పోయింది. బుద్ధిశాలి ఐన బృహస్పతి వెంటనే ఆ దిగంబరుడు.... గంగాధరుడని గుర్తించి హస్త కమలాలను జోడించి భయభక్తులతో ఇలా స్తుతించాడు.
శ్లో॥ 
నమో దేవాధిదేవాయ మహాదేవాయ చాత్మనే । మహేశ్వరాయ ప్రభవే త్ర్యంబకాయ కపర్దినే ॥ 
దీననాథాయ విభవే నమోంధకనిషూదినే । త్రిపురఘ్నాయ శర్వాయ బ్రహ్మణే పరమేష్టినే ॥ 
విరూపాక్షాయ రుద్రాయ బహురూపాయ శంభవే | విరూపాయాతిరూపాయ రూపాతీతాయ తే నమః ॥ 
యజ్ఞ విధ్వంసకర్తేచ యజ్ఞానాం ఫలదాయినే | నమస్తే మఖరూపాయ పరకర్మ ప్రవర్తినే ।
కాలాంతకాయ కాలాయ కాలభోగిధరాయ చ | నమస్తే పరమేశాయ సర్వత్ర వ్యాపినే నమః ॥ 
నమో బ్రహ్మశిరోహంత్రే బ్రహ్మచంద్రస్తుతాయ చ | బ్రహ్మణ్యాయ నమస్తేస్తు నమస్తే పరమాత్మనే ॥ 
త్వమగ్నిరనిలో వ్యోమ త్వమేవాపో వసుంధరా ! త్వం సూర్యశ్చంద్రమాభాని జ్యోతిశ్చక్రం త్వమేవ హి ॥
తా|| 
దేవతలకు అధిదేవుడు, ఆత్మరూపుడు, మహేశ్వరుడు, ప్రభువు ముక్కంటి, జటాజూట ధారి యగు మహాదేవుని కొరకు నమస్కారము. దీనులకు ప్రభువు, సర్వవ్యాపకుడు, అంధకాసురుని సంహరించిన వాడు, త్రిపురములను నాశము చేసినవాడు, పరంబ్రహ్మ పరిమేష్ఠి అగు శర్వునకు నమస్కారము. బేసి కన్నులవాడు, అనేక రూపములలో ప్రకటమై మంగళములను చేయువాడు, రుద్రుడు, వికృతరూపుడు, పెద్ద రూపము గలవాడు, రూపములకు అతీతుడు అగు నీకు నమస్కారము. దక్షయజ్ఞమును నాశనము చేసిన వాడు, యజ్ఞముల ఫలమును ఇచ్చు వాడు, యజ్ఞ స్వరూపుడు, శ్రేష్ఠకర్మలను చేయించు వాడు, అగు నీకు నమస్కారము. మృత్వువునకు మృత్యువు, కాల స్వరూపుడు, కాలసర్పములను ధరించువాడు, పరమేశ్వరుడు, సర్వవ్యాపకుడు ఆగు నీకు నమస్కారము. బ్రహ్మయొక్కశిరస్సును దునిమిన వాడు, బ్రహ్మచే మరియు చంద్రునిచే స్తుతింపబడిన వాడు, పరబ్రహ్మ పరమాత్మ అగు నీకు అనేక నమస్కారములు. అగ్నివి నీవే. వాయువు నీవే. ఆకాశము నీవే. జలములు నీవే. భూమి నీవే. సూర్యుడు నీవే. చంద్రుడు నీవే. నక్షత్రములు నీవే. జ్యోతిర్మండలములతో నిండిన బ్రహ్మాండము నీవే.

శ్లో॥ 
త్వమేవ విష్ణుస్త్వం బ్రహ్మా తతుతస్త్వం పరేశ్వరః | మునయస్సనకాద్యాస్త్వం నారదస్త్వం తపోధనః ॥ 
త్వమేవ సర్వలోకేశస్త్వమేవ జగదాత్మకః | సర్వాన్వయస్సర్వభిన్నస్త్వమేవ ప్రకృతేః పరః ॥ 
త్వం తు సృజసి లోకాంశ్చ రజసా విధినామభాక్ | సత్వేన హరిరూపస్త్వం సకలం పాసివై జగత్ || 
త్వమేవాసి మహాదేవ తమసా హరరూపధృక్ | లీలయా భువనం సర్వం నిఖిలం పాంచ భౌతికమ్ ||
త్వద్ధ్యానబలత స్సూర్యస్తపతే విశ్వభావన । అమృతం చ్యవతే లోకే శశీ వాతి సమీరణః ॥
త్వద్ధ్యాన బలతో మేఘాశ్చాంబు వర్షంతి శంకర | త్వధ్యాన బలతశ్శక్రస్తి లోకీం పాతి పుత్రవత్ ॥ త్వధ్యాన బలతో మోఘాస్సర్వే దేవా మునీశ్వరాః । స్వాధికారం చ కుర్వంతిచకితా భవతో భయాత్||

తా|| 
విష్ణువు నీవే. బ్రహ్మ నీవే. వారిచే స్తుతింపబడే పరమేశ్వరుడవు నీవే. సనకాది మహర్షులు నీ స్వరూపమే. తపోధనుడగు నారదుడవు నీవే. సర్వలోకములకు ప్రభువు నీవే. జగత్సస్వరూపుడవు నీవే. సర్వపదార్థములయందు అనుగతముగ నుండు వాడవు నీవే. కాని నీవు సర్వము కంటే భిన్నుడవు. నీవు ప్రకృతికంటే అతీతుడవు. రజోగుణము నాశ్రయించి బ్రహ్మ అను పేరును పొంది నీవే లోకములను సృష్టించుచున్నావు. సత్త్వ గుణమునాశ్రయించి, విష్ణురూపుడవై నీవే సమస్త జగత్తును పాలించుచున్నావు. ఓ మహాదేవా! నీవే తమో గుణమునాశ్రయించి, హరరూపమును ధరించి పంచభూతాత్మకమగు బ్రహ్మాండము నంతనూ లీలగా ఉపసంహరించెదవు. ఈ జగత్తు నీ కల్పనయే. సూర్యుడు నిన్ను ధ్యానించి ఆ బలముచే తపించుచున్నాడు. నీ ధ్యానబలముచే చంద్రుడు లోకములో అమృత కిరణములను వెదజల్లుచున్నాడు. వాయువు వీచుచున్నాడు. ఓ శంకరా! నిన్ను ధ్యానించిన బలముచే మేఘములు నీటిని వర్షించుచున్నవి. నిన్ను ధ్యానించిన బలముచే ఇంద్రుడు ముల్లోకములను తన సంతానమును వలె రక్షించుచున్నాడు. నిన్ను ధ్యానించిన బలము చేతనే దేవతలు అందరు తమతమ అధికారములను ప్రవర్తిల్ల జేయుచున్నారు. నీ భయముచే వారు అట్లు చేయుచున్నారు. నీ ధ్యానముచే మహర్షులు అమోఘమగు తపస్సు గల వారగుచున్నారు.

శ్లో॥ 
త్వత్పాదకమలస్యైవ సేవనాద్భువి మానవాః । నాద్రియంతే సురాన్రుద్ర లోకైశ్యర్యం చ భుంజతే ॥ 
త్వత్పాదకమల స్యైవ సేవనాదగమన పరామ్ | గతిం యోగధనానామప్య గమ్యాం సర్వ దుర్లభామ్ ॥
హే రుద్రా! భక్త సులభుడవైన నీపాద పద్మాలను సేవించిన భూలోక వాసులు ఇతర దేవతల విషయంలో నిరాదరణ చూపుతున్నారు. వారందరు ఉత్తమగతిని పొందుతున్నారు."
వాచస్పతి మృత్యుంజయుని ఇలా స్తుతించి బిడౌజుని; మృడుని పాద కమలాలపై పడవేసి దీనంగా ఇలా ప్రార్థించాడు “ఓ మహాదేవా! దీనబంధూ! అజ్ఞానంతో చేసిన ఈ ఆఖండలుని అకార్యాన్ని మన్నించు. నీ శరణు కోరిన ఈ ఇంద్రుని క్షమించు. కోపాన్ని ఉపసంహరించుకో! ఫాలనేత్ర సముద్భవమైన అగ్ని శమించు గాక!"
సురాచార్యుని సమయోచితమైన పల్కులకు సంతసించి విరూపాక్షుడిలా అన్నాడు. "ఓ వాచస్పతీ! నా కంటి నుండి పుట్టిన క్రోధాగ్నిని నేనెలా ఉపసంహరించుకో గలను. పాము విడిచి పెట్టిన కుబుసాన్ని తిరిగి తాను ధరించ నేరదు గదా! "
అంత భయ వ్యాకుల మానసుడైన గీష్పతి "శంకరా! భక్తవత్సలుడవైన నీ బిరుదును సార్థకం చేసుకో! ఉగ్రమైన నీ తేజస్సును మరొక చోట నిక్షిప్తం చేయి. ఇంద్రుని ఉద్దరించు. " అని వేడగా శ్రీ కంఠుడిలా అన్నాడు.
“ఓ! జీవా! నీ స్తుతికినే సంతసించాను. ఈ ఇంద్రుని క్షమించి ప్రాణాలతో విడిచి పెడుతున్నాను. ఇంద్రుని ప్రాణాలను రక్షించావు కనుక నీకు గల మంగళకరమైన నామాలతో పాటు 'జీవుడు' అనే నామం కూడా ప్రసిద్ధి కెక్కుతుంది. ఈ ఫాలాగ్నిని బిడౌజునికి పీడ కలుగని విధంగా దూరంగా విడిచిపెడతాను." ఇలా కరుణతో పల్కి రుద్రుడు తన ఫాలాగ్నిని చేతితో పట్టుకొని సముద్రంలోకి విసిరి వేశాడు. పిమ్మట ఎవరి స్థానాలను వారు చేరుకొన్నారు.

## జలంధరుని జన్మ-వివాహము:
ఆ రుద్ర తేజస్సు గంగా సాగర సంగమంలో బాలుని రూపాన్ని ధరించింది. ఆ బాలుడు కెరటాలపై ఉయ్యాల లూగుతూ రోదించాడు. ఆ శిశువు ఆక్రందనకు జంభారి వైభవ శ్రీ భయంతో కంపించింది. ముల్లోకాలు తల్లడిల్లాయి. స్థావర జంగమాత్మకమైన జగత్తు స్తంభీ భూతమైంది. అంత అమరులంతా కమలోద్భవుని చెంతకు చేరి విషయాన్ని విన్నవించి శరణు కోరారు. ఆయన జ్ఞాన దృష్టితో పరికించి విబుధులతో కూడి వార్ది తీరానికి వచ్చి బాలుని చూచాడు. వెంటనే సముద్రుడు పితామహునకు నమస్కరించి బాలుని ఆయన ఒడిలో కూర్చుండ పెట్టాడు. బాలుని లాలించి ఈ అద్భుత తేజోరూపుడైన బాలుడు...... ఎవరి కుమారుడని అడిగాడు.
దానికి సమాధానంగా సముద్రుడు “విధాతా! ఆ విషయం నాకు తెలియదు. ఈ బాలకుడు అకస్మాత్తుగా గంగా సాగర సంగమంలో ఉద్భవించాడు. ఇతనికి వేదోక్త విధి విధానంగా జాత కర్మాది సంస్కారాలను నెరవేర్చండి! వీని జాతక భవిష్యత్తును మీ నోట్లోంచి వినాలను కొంటున్నాను."- అని ప్రత్యుత్తర మిచ్చాడు. సముద్రుని పల్కులను తల ఊపుతు వింటూన్న బ్రహ్మగారి కంఠాన్ని ఆ బాలకుడు గట్టిగా పట్టుకోగానే ఆయన చాలా వ్యధను పొందాడు. కన్నుల నీరు పెల్లుబికింది. పరమేష్ఠి అతి కష్టం మీద ఆ బాలుని చేతి పట్టు విడిపించుకొని సముద్రునితో ఆదరంగా ఇలా అన్నాడు.
“ఓ సాగరా! ఈ కుమారుని జాతక ఫలం చెపుతాను విను. ఈతడు నా కన్నులు జలాలను ధరించేటట్లు చేశాడు కనుక 'జలంధరుడు' అనే నామంతో విఖ్యాతు డౌతాడు. యువకుడయ్యే సరికి సర్వశాస్త్ర పారంగతుడై, యుద్ధవిద్యలో కూడా ఆరితేరిన వాడవుతాడు. యుద్ధంలో ఈతడెన్నడు పరాజయాన్ని చవిచూడడు. ఇతడు రాక్షస సార్వభౌముడు కాగలడు. విష్ణువును సైతం జయించ గలడు. రుద్రుని చేతిలో ఇతడు సంహరింపబడ గలడు. ఈతని పత్ని పతివ్రత, సౌభాగ్యవర్ధిని, సర్వాంగ సుందరి, రమ్య, ప్రియవాదిని కాగలదు. అప్లైశ్వర్యాలతో తులతూగుతాడు." ఇలా చెప్పి పితామహుడు.... శుక్రుని ఆహ్వానించి ఆ బాలుని రాజ్యాభిషిక్తుని చేసి తన నెలవుకు చేరుకొన్నాడు.
సముద్రుడు ఆ బాలకుని తీసికొని స్వగృహానికేగి అల్లారు ముద్దుగా పెంచాడు. ఆ శిశువు క్రమంగా పెరిగి పెద్దవాడై విధాత చెప్పిన చొప్పున సకల విద్యాపారంగతుడయ్యాడు. యుక్త వయస్సు రాగానే సముద్రుడు కాలనేమి అను రాక్షసుని కుమార్తె వృందాదేవితో జలంధరునకు వివాహం జరిపించాడు. తారకాసుర, త్రిపురాసుర సంహారానంతరం అనాథలై తలదాచుకొన్న దానవులంతా జలంధరుని కొలువులో చేరి ప్రతీకారం కోసం ఎదురు చూస్తున్నారు.

## ఇంద్రునిపై జలంధరుని దాడి, ఇంద్రుని పలాయనం
ఒక రోజున రాక్షసేశ్వరుడైన జలంధరుడు మంత్రి, సామంత, పురోహిత, అమాత్య, సచివ, సైన్యాధీశ, దండ నాయక, దౌవారిక, మహాప్రధాన, కవి, విద్వాంస, పౌరాణిక, ఇతిహాస, భట్ట, పరిహాసక, గాయకులతో కూడి డెబ్భైరెండు నియోగాల వారు తనను పరివేష్టించి ఉండగా కన్నుల పండువుగా నిండు పేరోలగంలో రత్నసింహాసనాసీనుడై ఉదయార్కుని వలె వెలిగి పోతున్న వేళ.... అసుర గురువు, రాజనీతి విశారదుడు, బ్రాహ్మణ శ్రేష్ఠుడు ఐన శుక్రుడు శిష్యపరివృతుడై సభాభవనంలోకి ప్రవేశించాడు. జలంధరునితో కూడి సభలోని వారంతా నయ, వినయ, భయ, భక్తులతో లేచి నిలబడి చేతులు జోడించి ఆయనను ఉచితాసనాసీనుని చేశారు. తదుపరి కుశల ప్రశ్నానంతరం జలంధరుడు.... దేహంనుండి సరుక బడిన శిరస్సుగల రాహువును సభలో చూచి భార్గవునిలా కుతూహలంతో ప్రశ్నించాడు: “ గురుదేవా! మన సోదరుడైన రాహువుకు ఈ దుస్థితిని కల్పించిన దుర్మార్గుడెవరు? తల నరికిన ఖలుడెవ్వరు? ఆ వృత్తాంతాన్ని చెప్పండి!".
అంత శుక్రుడిలా చెప్పసాగాడు: "జలంధరా! మన రాక్షస వంశంలో పూర్వం హిరణ్యకశిపుని మునిమనుముడు, విరోచనుని కుమారుడు, గొప్ప ధర్మవేత్త ఐన బలి చక్రవర్తి ఉండేవాడు. దేవత లాయనచే ఓడింపబడి విష్ణువును ఆశ్రయించి ఆయన ఆజ్ఞచే సంధి కుదుర్చుకొని అమృతం కొరకు సముద్రాన్ని మధించారు. అప్పుడు పుట్టిన శ్రేష్ఠమైన వస్తువులను దేవతలు, రాక్షసులను వంచించి తమ హస్తగతం చేసికొన్నారు. అలాగే ఒక్క చుక్క కూడ మనకు దక్కనీయకుండ అమృతాన్ని దేవతలే ఆస్వాదించారు. వారి మోసాన్ని గ్రహించిన రాహువు దేవతల పంక్తిని చేరి అమృతాన్ని త్రాగుతుండగా వెంటనే విష్ణువు తన చక్రంతో రాహువు శిరస్సును ఖండించాడు".
ఈ విధంగా శుక్రుడు దేవతలు వక్రబుద్ధితో చేసిన అమృతాపహరణ గాధను చెప్పగా విని జలంధరుడు ఆగ్రహావేశుడై.... ఘస్మరుడనే దూతను పిల్చి వానికి చెప్పవలసిన విషయాన్ని బోధించి ఇంద్రుని సన్నిధికి పంపాడు. వాడు అమరావతి చేరి, సుధర్మా సభాభవనాంతర భద్రపీఠంపై పేరోలగంలో ఉన్న పురుహూతుని కనుగొని ఇలా అన్నాడు.
“ఓ పాకశాసనా! దైత్యజనేశ్వరుడు, అబ్ధితనయుడు, ప్రతాపుడు, మహావీరుడు, కవి (శుక్రుడు) సహాయుడు ఐన జలంధరుని దూతను నేను. నాపేరు ఘస్మరుడు. నా ప్రభువు చెప్పిన సందేశాన్ని విను: 'ఓ దేవతాధమా! నా తండ్రియైన సముద్రుని మందర పర్వతంతో మధించి కల్పవృక్ష, కామధేను, ఐరావతాది సమస్త శ్రేష్ఠ వస్తు సముదాయాన్ని నీ స్వంతం చేసికొన్నావు! దానికి కారణం ఏమిటి? స్వార్ధ బుద్ధితో నువ్వు చేసిన పని ఉచితమైనది కాదు. కనుక వెంటనే వాటిని నాకు సమర్పించి, సకల దేవతా సమూహంతో నన్ను శరణు వేడుకో. అలా కానినాడు నువ్వు రాజ్యభ్రష్టుడవు అవుతావు.”
దూత మాటలకు భయ రోష సమన్వితుడైన పురుహూతుడిలా అన్నాడు: "ఓ దూతా! విను. నాకు భయపడి పారిపోయిన పర్వతాలకు సముద్రుడు ఆశ్రయాన్నిచ్చాడు. అంతేకాదు! గతంలో నా శత్రువులకు ఆశ్రయాన్నిచ్చి రక్షించాడు. ఇంకా విను! సముద్ర పుత్రుడైన శంఖాసురుడు మూర్ఖుడై, సజ్జన సాంగత్యాన్ని విడిచి నాతో వైరాన్ని పెంచుకొన్నాడు. సాధువులను బాధించిన ఆ పాపిని నా తమ్ముడైన ఉపేంద్రుడు సంహరించాడు. ఇంకా చాలా కారణాలున్నాయి. అందువల్ల అతని శ్రేష్ఠ వస్తువులను నేను సంగ్రహించ వలసివచ్చింది. ఈ సత్య విషయాన్ని నీ ప్రభువుకు విన్నవించు.” 
వెంటనే బుద్ధిశాలియైన ఘస్మరుడు జలంధరుని వద్దకేగి పురందరుని వచనాలను నివేదించాడు. ఆ మాటలను విన్న జలంధరుడు ఆజ్యాహుతికి భగ్గున ప్రజ్వలించిన హుతాశనుని వలె మండిపడి, అధరం కంపింప, పండ్లు పటపట కొరికాడు. అతనిదంత ఘట్టనానికి సభాభవనం బీటలు వారింది. తక్షణం అక్షీణ బలపరాక్రమ సముపేతమైన రాక్షస సైన్యాన్ని సర్వ సన్నద్ధం చేశాడు. ముల్లోకాల దానవ సైన్యం వచ్చి చేరింది. భూరి భేరీ భాంకారాలతో, యుద్ద క్రేంకారాలతో, శుంభ నిశుంభాది రాక్షసులతో కూడి జలంధరుడు అమరావతిని చేరి నందన వనంలో విడిది చేసి సింహనాదాన్ని చేశాడు.
దేవతలు కూడ కవచ, శిరస్త్రాణ, కోదండ, తూణీరాలను ధరించి సమరాంగణంలో సన్నద్ధులై నిలిచారు. అమరాధిపతి ఐరావతాన్ని అధిరోహించి వజ్రపాణియై రెండవ ఉదితార్కుని వలె కాంతులు గ్రుమ్మరిస్తున్నాడు. ఉభయ సైన్యాల శంఖనాదం అభఃస్థవి. మార్మోగింది. తుముల యుద్ధం మొదలైంది. దేవ దానవులు పరస్పరం గదా, పరశు, శక్తి, ముసల, తోమర, పరిఘాద్యాయుధాలతో హింసించు కొంటున్నారు. అంప వాన ముంపుగా కురుస్తోంది. భగ్నమైన రథాలతో, తొండాలు తెగిన వేదండ తండాలతో, నేలకొరిగిన తురంగాలతో, ధర వ్రాలిన శూర వరులతో సంగర రంగం, మేఘ శకలాలతో కూడిన సంధ్యాకాలపుటాకాశంలా విషాద భరితంగా ఉంది.
రణ రంగంలో ప్రాణాలను తృణ ప్రాయంగా విసర్జించిన అసురులను శుక్రుడు మృత సంజీవినీ విద్యతో బ్రతికిస్తున్నాడు. అదే విధంగా అంగిరసుడు (బృహస్పతి) ద్రోణాద్రి నుండి తెచ్చిన ఓషధులతో దేవతలను పునర్జీవితులను చేస్తున్నాడు. యుద్ధం ఎప్పటికీ పరిసమాప్తి కావటం లేదు. హతులైన అమరులు బ్రతికి వచ్చి యుద్దాన్ని చేయటం చూచిన జలంధరుడు శుక్రునితో "గురుదేవా! నా చేతిలో హతులైన దేవతలు పునర్జీవితులు కావటం ఎలా సాధ్య పడుతోంది. మృత సంజీవినీ విద్య మీ వద్ద తక్క అన్యుల వద్ద లేదు గదా?" - అని విస్మయంతో ప్రశ్నించాడు. దానికి అసుర గురువు ప్రసన్నుడై "వత్సా! అంగిరసుడు ద్రోణాద్రి నుండి తెచ్చిన ఓషధులతో బృందారకులను తిరిగి బ్రతికిస్తున్నాడు. నీకొక్క ఉపాయాన్ని చెపుతాను విను. నీ భుజ బలంతో ఆద్రోణ పర్వతాన్ని సముద్రం లోనికి త్రోసెయ్యి. నీకు విజయం తధ్యం." అని ఉపాయాన్ని చెప్పాడు.
వెంటనే జలంధరుడు ద్రోణాద్రి వద్ద కేగి తన బాహు బలంతో దానిని ఎత్తి సముద్రం లోనికి విసిరేశాడు. శివ తేజోద్భవుడైన వానికి అసాధ్య మేముంటుంది? తిరిగి
వచ్చి మహోత్సాహంతో ఆహవంలో పాల్గొని గీర్వాణులను సంహరించటం మొదలు పెట్టాడు. బుద్ధిశాలి ఐన బృహస్పతి వివేకంతో విషయాన్ని గ్రహించి ఇంద్రుని, దేవతలను ఉద్దేశించి సమయోచితంగా ఇలా బుద్ధి చెప్పాడు. “ఓ! పురందరా! బృందారకులారా! మీరంతా పారిపోయి సురక్షిత స్థానాలకు చేరుకోండి. ఓషధీ సమన్వితమైన ద్రోణాద్రి పూర్వస్థానంలో లేదు. దానిని ఆ దానవుడు నిశ్చయంగా నాశనం చేసి ఉంటాడు. కనుక మిమ్ములను పునర్జీవితులను చెయ్యటం కుదరదు. రుద్రతేజోద్భవుడైన జలంధరుని మీరు జయించలేరు! వెనక్కు వెళ్ళండి!".
గురుని మాటలను పాటించి ఇంద్రాది బృందారకులు భయ విహ్వలులై శీఘ్రంగా పరుగెత్తి మేరు పర్వత గుహలలో తల దాచుకొన్నారు. జలంధరుడు విజయోత్సాహంతో అమరావతీ నగర ప్రవేశం చేసి నగర లక్ష్మిని కైవసం చేసికొని అక్కడి దేవతల అధికార స్థానాలన్నింటియందు దైత్యులను నియమించి కట్టడిని ఏర్పాటు చేసి తాను స్వయంగా మేరు పర్వత ప్రాంతానికి వెళ్ళాడు.

## దేవాసుర సంగ్రామం:
జలంధరుడు వస్తున్నాడని ముందే తెలుసుకొన్న ఆదిత్యులు ప్రాణభయంతో పలాయనాన్ని చిత్తగించి బ్రహ్మ గారితో తమ దుస్థితిని విన్నవించుకొన్నారు. వెంటనే విరించి..... జలంధర జన్మ వృత్తాంతాన్ని వారికి వివరించి ఈ ఆపద నుండి గట్టెక్కించ గలవాడు నారాయణుడొక్కడే అని నమ్మకంగా పలికి....... విబుధులతో కూడి వైకుంఠానికి వెళ్ళాడు. వారందరూ కలిసి హరిని ఇలా ప్రార్థించారు.
శ్లో॥ 
హృషీకేశ మహాబాహో భగవాన్ మధుసూదన | నమస్తే దేవదేవేశ సర్వదైత్య వినాశక ॥ 
మత్స్యరూపాయ తేవిష్ణో వేదాన్నీతవతే నమః । సత్యవ్రతేన సద్రాజ్ఞా ప్రలయాబ్ది విహారిణే ॥ 
కుర్వాణానాం సురాణాం చ మంథనాయోద్యమం భృశమ్ | 
బిభ్రతే మందరగిరిం కూర్మరూపాయ తే నమః | 
నమస్తే భగవన్నాథ క్రతవే సూకరాత్మనే । 
వసుంధరాం జనాధారాం మూర్ధతో బిభ్రతే నమః ॥ 
వామానాయ నమస్తుభ్యముపేంద్రాఖ్యాయ విష్ణవే | విప్రరూపేణ దైత్యేంద్రం బలిం ఛలయతే విభో ॥ 
నమః పరశురామాయ క్షత్రనిః క్షత్ర కారిణే | మాతుర్హితకృతే తుభ్యం కుపితాయాసతాం ద్రుహే ॥ 
రామాయ లోకారామాయ మర్యాదాపురుషాయ తే | రావణాంతకారాయాశు సీతాయాః పతయే నమః॥
తా|| 
ఇంద్రియములకు ప్రభువైన వాడా! హేభగవాన్! గొప్ప బాహువులు గలవాడా! మధువు అను రాక్షసుని సంహరించిన వాడా! దేవదేవా! ఈశ్వరా! రాక్షసుల నందరినీ నశింపజేసిన వాడా! నీకు నమస్కారము. హే! విష్ణో సత్యవ్రతుడనే పుణ్యశీలుడగు రాజుతో గూడి ప్రలయ కాలమునందు మత్స్యరూపముతో సముద్రమునందు విహరించి వేదములను కాపాడిన నీకు నమస్కారము. సముద్రమును మధించుటకు దేవతలు పెద్ద యత్నమును చేయుచుండగా కూర్మరూపమును దాల్చి మందరపర్వతమును మోసిన నీకు నమస్కారము. హే! భగవాన్! నాధా! యజ్ఞ వరాహరూపమును దాల్చి జనులకు ఆధారమైన భూమిని శిరస్సుపై ధరించిన నీకు నమస్కారం. హే ప్రభో! వామనావతారములో నీవు ఇంద్రుని సోదరుడవై బ్రాహ్మణ వేషముతో రాక్షసరాజైన బలిని మోసగించి బ్రహ్మాండమునంతను నీ అడుగులతో వ్యాపించినావు. అట్టి నీకు నమస్కారము, పాపులను సంహరించు నీవు పరశురాముడవై తల్లి హితము కొరకు క్రోధముతో భూమియందు క్షత్రియులు లేకుండగా చేయుటకు ఉద్యమించితివి. అట్టి నీకు నమస్కారము. లోకుల మనస్సులను రంజింప చేయువాడు, మర్యాదా పురుషోత్తముడు, సీతాపతి అగు రాముని రూపమును దాల్చి రావణుని సంహరించిన నీకు నమస్కారము.

శ్లో||
నమస్తే జ్ఞానగూఢాయ కృష్ణాయ పరమాత్మనే । రాధావిహారశీలాయ నానాలీలాకారాయ చ ॥ 
నమస్తే గూఢదేహాయ వేద నిందాకరాయ చ | యోగాచార్యాయ జైనాయ బౌద్ధరూపాయమాపతే ॥ 
నమస్తే కల్కి రూపాయ మ్లేచ్చానామంత కారిణే | అనంతశక్తిరూపాయ సద్ధర్మ స్థాపనాయ చ ॥ 
నమస్తే కపిల రూపాయ దేవహూత్యై మహాత్మనే । వదతే సాంఖ్య యోగం చ సాంఖ్యాచార్యాయవై ప్రభో ॥ 
నమః పరమహంసాయ జ్ఞానం సంవదతే వరమ్ | విధాత్రే జ్ఞానరూపాయ యేనాత్మా సంప్రసీదతి ॥ 
వేదవ్యాసాయ వేదానాం విభాగం కుర్వతే నమః । హితాయ సర్వలోకానాం పురాణరచనాయ చ ॥ 
ఏవం మత్స్యాదితనుభిర్భక్త కార్యోద్యతాయ తే | సర్గస్థితిధ్వంస కర్రే నమస్తే బ్రహ్మణే ప్రభో ॥
జ్ఞానస్వరూపుడవు, పరమాత్మవు అగు నీవు శ్రీకృష్ణ రూపమును దాల్చి, రాధతో గూడి విహరిస్తూ అనేక లీలలను వెలయించితివి. అట్టి నీకు నమస్కారము. ఓ లక్ష్మీపతీ! జైనరూపములో, బుద్ధరూపములో నిగూఢమగు అవతారమును దాల్చిన నీవు వేదములను నిందించి యోగా చార్యుడవైతివి. అట్టి నీకు నమస్కారము. అనంత శక్తి స్వరూపుడవగు నీవు కల్కి రూపమును దాల్చి మ్లేచ్చుల నంతమొందించి సద్ధర్మమును స్థాపించెదవు. అట్టి నీకు నమస్కారము. ఓ ప్రభూ! మహాత్ముడగు కపిలుని రూపము దాల్చి సాంఖ్యాచార్యుడవై సాంఖ్యయోగమును దేవహూతికి బోధించిన నీకు నమస్కారము. ఏ జ్ఞానముచే అంతః కరణము మిక్కిలి ప్రసన్నమగునో అట్టి పరమజ్ఞానమును బోధించువాడు, సృష్టిస్థితిలయకర్త, జ్ఞానస్వరూపుడు అగు పరమహంసకు నమస్కారము. సర్వజనుల హితమును గోరి వేదములను విభజించి పురాణములను రచించిన వేదవ్యాసుడు నీ స్వరూపమే. అట్టి నీకు నమస్కారము. ఓ ప్రభూ! ఈ తీరున నీవు మత్స్యాది అవతారములను దాల్చి భక్తుల కార్యమును చేయుటకు సంసిద్దుడ వగుచుందువు. సృష్టిస్థితిలయములకు కారణమైన పరబ్రహ్మవు నీవే. నీకు నమస్కారము.

శ్లో॥ 
ఆర్తిహంత్రేస్వదాసానాం సుఖదాయ శుభాయ చ | పీతాంబరాయ హరయే తార్ క్ష్యయానాయతే నమః॥ 
సర్వక్రియాయైక కర్రే శరణ్యాయ నమో నమః | 
దైత్యసంతాపితామర్త్య దుఃఖాదిధ్వంసవజ్రక ।  శేషతల్పశయాయార్క చంద్రనేత్రాయ తే నమః ॥ 
కృపాసింధో రమానాథ పాహి నశ్శరణాగతాన్ |  జలంధరేణ దేవాశ్చ స్వర్గాత్సర్వే నిరాకృతాః ॥ 
సూర్యోనిస్సారితసానా చ్చంద్రో వహ్నిస్తధైవ చ | పాతాలాన్నాగరాజశ్చ ధర్మరాజో నిరాకృతః ॥ 
విచరంతి యథా మర్త్యాశ్శోభంతే నైవ తే సురాః | శరణంతే వయం ప్రాప్తా వధస్తస్య విచింత్యతామ్ ||
తన దాసుల కష్టములను పొగొట్టి సుఖములను, శుభములను ఇచ్చువాడు, పచ్చని వస్త్రమును ధరించువాడు, పాపములను పొగొట్టు వాడు, గరుడుడు వాహనముగా గలవాడు అగు నీకు నమస్కారము, క్రియలన్నింటినీ చేయు ఒకే ఒక కర్తవు నీవే. శరణు పొందదగిన నీకు నమస్కారములు, దైత్యులచే పీడింపబడుచున్న దేవతల దుఃఖములు మొదలగు వాటిని నశింపజేయుటలో వజ్రము వంటి వాడా! శేషశయ్యపై పరుందు వాడవు, సూర్య చంద్రులు నేత్రములుగా గల వాడవు అగు నీకు నమస్కారము, దయానిధీ! లక్ష్మీపతీ! శరణు పొందిన మమ్ములను రక్షించుము. జలంధరుడు స్వర్గమునుండి దేవతలనందరినీ వెళ్ళగొట్టినాడు, సూర్యచంద్రులను, అగ్నిని, యమధర్మరాజును అతడు తమతమ స్థానముల నుండి వెళ్ళగొట్టినాడు. పాతాళమునుండి వాసుకిని తరిమివేసినాడు. మానవుల వలె తిరుగాడుచున్న దేవతలలో శోభ అంతరించినది. మేము నిన్ను శరణు పొందుచున్నాము. వానిని వధించు ఉపాయమును ఆలోచించుము.
దేవతల దీనాలాపాలను విని కరుణా సముద్రుడైన పురుషోత్తముడు “ఓ బర్హిర్ముఖులారా! భయాన్ని విడిచి పెట్టండి. నేనిదే యుద్ధానికి సిద్ధమై వెడుతున్నాను. జలంధరుని తోడి జగడంలో నా విక్రమాన్ని చూపిస్తాను." - అని గరుత్మంతుని స్మరించాడు. వెంటనే వచ్చి వ్రాలిన వైనతేయుని అధిరోహించి పోరుకు బయలు దేరుతున్న వారిజ నాభుని సమీపించి అబ్ది తనూజ ఐన ఆది లక్ష్మి ఇలా ప్రార్థించింది. "నాధా! నేను మీకు ప్రాణ ప్రియురాలు నైనచో, సర్వదా మీ భక్తురాల నైనచో...... ఓ దయానిధీ! నా తమ్ముడైన జలంధరుని వధించకండి." అనపాయిని ఐన ఆదిలక్ష్మి పలుకులకు సుముఖుడై పురుషోత్తముడిలా అన్నాడు. "దేవీ! క్షీరసాగర రాజ పుత్రీ! నీ మూలంగానే కదా నాకు శోభ సమకూరింది! నావైభవమంతా నీ తండ్రి గారిచ్చిందే కదా! నీ మాటను నేకాదన గలనా! మరొక్క మాట జలంధరుడు రుద్ర తేజోద్భవుడగుట వల్లను, బ్రహ్మ వాక్కు వల్లను, నీ అనురాగం వల్లను అవధ్యుడు. చింతమాని సంతోషంగా ఉండు."
అంత ప్రాణ వల్లభుడు తన మాటను మన్నించి నందుకు పరమానంద భరితురాలైన పద్మ సవిలాసంగా నాథుని వీక్షించి శుభాన్ని పలికింది. లోకంలో ప్రాణవల్లభ ఐన భార్యమాటను కాదనగల వాడెవ్వడు?
వెంటనే అచ్యుతుడు ఆయుధాలను ధరించి, వైనతేయుని అధిరోహించి, ఇంద్రాది బృందారకులతో కూడి, దానవుల స్కంధావారానికి వచ్చి చేరాడు. గరుత్మంతుని రెక్కల సుడిగాలి విసురుకు రాక్షసులు పెను తుఫానుకు ఎడారిలో రేగిన ఇసుకలా మీద కెగిరి క్రింద పడ్డారు. ఆ హఠాత్సంఘటనకు ఆశ్చర్య పోయిన జలంధరుడు విస్మితుడై క్షణంలో తేరుకొని తన గదతో గరుత్మంతుని తలపై మోదాడు. మోది కయ్యానికి కాలు దువ్వుతూ వచ్చిన వేలుపులను చూచి, కన్నుల నిప్పు కణికలు రాల, మాటల మంటలు రేగ, జబ్బలు చరిచి బొబ్బలు పెడుతూ, పుడమి వడకగా కాలుతో నేలను తన్ని...... తన రక్కసి మూకల పోటు బంటులైన శుంభ, నిశుంభ, తామ్రాక్ష, దుమ్రాక్ష, కాకరాక్ష, ఖడ్గరోమ, కాలనేమి, కాలకేయాదులను ఆలంలో నిలిపి: తన చేతి ఆయుధాల తళతళలు నింగిని తాకి పెక్కు భంగుల మెరయ రౌద్రోద్రేకంతో సముద్రంలా విరుచుక పడిపోతూ, శూల పాణియై ఆహవంలో అకాల రుద్రుడై నిలిచాడు.... జలంధరుడు, రౌద్రం రూపు దాల్చినట్లున్న అతనిని చూచి నిలింపులు కంపించారు. కాని...... వారి జాక్షుడు మన పక్షాన రక్షకుడై ఉన్నాడని అంతలోనే ఊరట చెందారు.
వియచ్చరులు అచ్చెరు వొంద దేవ దానవ సంగ్రామం ప్రారంభమైంది.

## విష్ణు జలంధర సంగ్రామం 
సంకుల సమరం సాగుతోంది. కేశవుడు తమకు బాసటగా ఉన్నాడనే ధైర్యంతో నిర్జనులు పాశ, అంకుశ, త్రిశూల, డమరు, ధక్క, టంక, ఖట్వాంగాది సాధనాలతో రాక్షసులను హింసిస్తున్నారు. దైత్యులు అత్యుగ్రులై శూల, ముద్గర, గద, పరశు, తోమర, శక్తి నారస, క్షురికాది ఆయుధాలచే గీర్వాణులను సర్వాంగముల యందు నొప్పించి రక్తపు టేరులలో ముంచుతున్నారు. లెక్క కెక్కువ ఐన ఆ రక్కసి మూకలు, దేవతలను పట్టి కపాలాలను పగుల కొట్టుతూ, ముక్కులను కోస్తూ, చెవులు కొరుకుతూ, పండ్లను పీకుతూ, దౌవడలను చీలుస్తూ, మెడలు నులుముతూ, చేతులను నరుకుతు, బొమ్ములను అదుముతూ, ప్రక్కలను వక్కలిస్తూ, ఎముకలను విరుస్తూ, కాళ్ళను మెలిపెడుతూ, నడుములను విరగొడుతూ, ప్రేగులను త్రెంచుతూ...... గదలతో మొత్తి, శూలాలతో పొడిచి, నారసాలతో గుచ్చి, కరవాలాలతో ఖండించి, అంపాలతో కోసి,...... భయభ్రాంతులను చేశారు. సుపర్వులందరు పర్వులెత్తారు.
వారి పాట్లు చూచిన విష్ణువు గరుడ వాహనా రూఢుడై ముందుకురికి శార్జ (శార్క్) కోదండ వినిర్ముక్త ప్రచండ బాణా హతిచే దైత్యుల తలలు నరకటం మొదలు
పెట్టాడు. దైతేయులు భీతులై వెన్ను చూపారు. వారిదైన్యాన్ని చూచిన జలంధరుడు శూలాన్ని పట్టి రెండవ త్రిశూలిలా విష్ణువు ముందు నిలిచాడు. వారిద్దరి మధ్య అనన్యోపమానంగా ప్రళయ భీకరంగా పోరు సాగింది. వారు గుప్పించిన బాణాలు ఉప్పరాని కెగసి ఆకాశానికి పందిరి వేసి నటైంది.
నారాయణుడు బాణాలతో దానవుని ధ్వజాన్ని, ధనుస్సును, ఛత్రాన్ని, తూణీరాన్ని ఎగర గొట్టాడు. దానికి భగ్గున మండిపడ్డ అసురుడు దిగ్గన క్రింది కురికి గదను చేపట్టి వేగంగా ముందుకురికి గదతో గరుడుని తలపై మోది హరి వక్షస్థలంపై శూలంతో పొడిచాడు. మాధవుడు క్రోధావేశుడై కౌమోదకి అనే తన గదను జలంధరుని పైకి విసిరాడు. అది జలంధరుని మెడలో పుష్పమాలై శోభించింది. అంత నారాయణుడు ప్రసన్నుడై రాక్షసేశ్వరునితో ఇలా అన్నాడు : "ఓ అసుర సార్వభౌమా! రణరంగంలో అవక్ర పరాక్రమాన్ని చూపిన నువ్వు ధన్యుడవు! ఇంత వరకు నేను నీపై ప్రయోగించిన ఆయుధ ప్రహారాలకు గతంలో ఎంతో మంది అసుర చక్రవర్తులు హతులయ్యారు. నీతో సమానమైన వీరుడు కానరాడు! సంతోషించాను. ఏదైనా వరం కోరుకో!"
లక్ష్మీ ధవుని వచనాలకు జలంధరుడు పరమానంద భరితుడై "బావా! నువ్వు అన్నమాట నిజమైతే, నువ్వు నీ గణాలతో కూడి నా చెల్లెలితో కూడి నా ఇంట్లో నివసించాలి." అని వరంకోరాడు. దైత్యుని వింత కోరికకు కించిత్ భేదాన్ని పొందిన పధ్మనాభుడు 'అటులనే అగుగాక!" అని పలికి; లక్ష్మీ సహితుడై, తన గణాలతో కూడి 'జలంధర' మను నగరానికి వచ్చి నివసించాడు. అప్పుడా దానవ రాజు అక్కడి దేవతల పదవులలో రాక్షసులను నియమించాడు. ఈ విధంగా స్వర్గము, వైకుంఠము లోని దేవతాధికార పదవులన్ని రాక్షసులచే నిండిపోయింది. జలంధరుడు భూమికి వచ్చి ప్రజలను కన్నబిడ్డల వలె కంటికి రెప్పలా కాపాడుతూ, ధర్మబద్ధంగా పరిపాలింప సాగాడు. అతని రాజ్యంలో వ్యాధిగ్రస్తులు గాని, దుఃఖితులుగాని, దీనులుగాని, యాచకులు గాని, కృశులు గాని...... ఒక్కడైనా లేడు. జారులుగాని, చోరులుగాని లేరు.

## జలంధరునికి నారదుని దుర్భోద
ఈ విధంగా ముల్లోకాధిపత్యాన్ని వహించి ధర్మబద్ధంగా జలంధరుడు పాలన చేస్తుండగా జ్ఞాతులైన దేవతలు దుః ఖితులయ్యారు. దుఃఖితులై శంకురు డొక్కడే మనకు దిక్కని యెంచి మనసులో స్తుతించగా, ఆ ప్రభువు నారదుని ప్రేరేపించాడు. నారదుడు జలంధర నగరానికి వచ్చి దేవతలను కలుసుకొన్నాడు. వారంతా తమ దుఃఖాన్ని దేవర్షి ముందు వెళ్ళబోసుకొని
"నారదా! సాక్షాత్తు లక్ష్మీదేవి ఆ దానవుని నగరంలో కొలువై ఉంటే మాకు ఇంకేమి మిగిలింది చెప్పు? నువ్వు ఉపాయశాలివి కనుక ఏదో ఒక ఉపాయాన్ని ఆలోచించి మమ్ములను ఈ కష్టాల నుండి తప్పించు. ఆ దైత్యుని మట్టుపెట్టే మార్గం కూడ ఆలోచించు" అని దీనంగా ప్రార్థించారు. నారదుడు వేలుపుల నూరడించి రాక్షసుని కొలువు కూటానికి వెళ్ళాడు. నారదాగమనాన్ని విన్న దైత్యవరుడు ఎదురేగి చేతులు జోడించి స్వాగత మర్యాదలు చేసి శాస్త్రోక్తంగా పూజించి "వచ్చిన పనిని ఆజ్ఞాపించండి." అని కోరగా; ఆ దేవర్షి పతన హేతువులైన పల్కులను సుధామధురంగా ఇలా పలికాడు.
"ఓ దానవ సార్వభౌమా! నువ్వు చాలా బుద్ధిమంతుడవు! సృష్ట్యాదిగా అనేక మంది రాక్షస సార్వభౌములను నేనెరుగుదును. కాని వారెవరు బాహు పరాక్రమంలో గాని, బుద్ధి బలంలో గాని నీకు సాటిరారు! సాక్షాత్తు లక్ష్మీ నారాయణులను నీ ఇంట్లో లేగదూడల్లా కట్టేసుకొన్నావు! ఇక నీకు లేనిదేముంది చెప్పు? చెరువు నీళ్ళలో ప్రతిబింబించిన చంద్రుని వలే..... అంత వైకుంఠం వచ్చి నీ సదనంలో ఒదిగి పోయింది. ఔరా!
అసలింతకు వచ్చిన పనేమి టంటే చెపుతాను విను! నేనీ మధ్య కైలాసం వెళ్ళాను. అది పదివేల యోజనాల విస్తీర్ణం కలది. అక్కడి రాళ్ళన్ని చింతామణులే! చెట్లన్ని కల్ప వృక్షాలే! గోవులన్ని కామధేనువులే! అశ్వాలన్ని ఉచ్చైశ్ర వాలే! మాతంగాలన్ని ఐరావతాలే! అసలు కైలాస శిఖరమే బంగారపు కొండ! అక్కడి వన్నీ అద్భుతాలే! అక్కడ పార్వతీ సహితుడైన పరమేశ్వరుని చూచాను. ఆ పార్వతి ఎంత అందంగా ఉందను కొన్నావు! ఇన్ని లోకాలు తిరిగాను గాని అంత శ్రేష్టమైన నారీ రత్నాన్ని చూడలేదు! సరే! అదలా ఉంచు. ఆవిడ అందంతో మనకేం పని?
ఆ కైలాసాన్ని చూచాక నాకు మనసులో ఒక సందేహం కలిగింది. ఇంత సంపద ముల్లోకాల లోను ఇంకెక్కడైనా ఉందా? అని. అంతలో నీ సంపద గుర్తుకొచ్చింది. దాన్నొక సారి చూచి పోదామని వచ్చాను. అంతే!" నారదుని పల్కులకు ఉబ్బితబ్బిబ్బైన జలంధరుడు తన పూర్ణ సంపదను ప్రదర్శించాడు. దానిని చూచిన నారదుడు ఇలా అన్నాడు: "ఓ! దానవ వీరా! నిజంగానే నీ సంపద గొప్పది! నీకు లేనిదంటూ ఏమి లేదు. కాని ఒక్కటే కొరత కనుపిస్తోంది. నీ సంపదలో శ్రేష్టమైన స్త్రీ రత్నం లేదు. అది లేని నాడు ఇదంతా వ్యర్థమే!" నారీ శిరోమణి అనే మాట చెవిని పడేసరికి, ఆ రాక్షస వీరుడు మదనాకుల మానసుడై “నారదా! అట్టి స్త్రీ రత్నం నాకెక్కడ దొరుకుతుంది?" అన్నాడు వెంటనే. 
తన పాచిక పారినందుకు పరమానంద భరితుడైన నారదుడు, పార్వతీదేవి సౌందర్యాన్ని వర్ణించి చెప్పి "జలంధరా! ఏ యువతి లావణ్యాంబుధిలో మునిగి పితామహుడు సైతం తన ధైర్యాన్ని కోల్పోయాడో అట్టి చంద్రముఖి నీ ఆధీనంలో ఉంటే నీ సంపద శోభిస్తుంది." - అని పలికి దూది రాశిలో నిప్పు రవ్వ వేసినట్లు అంటించి అంతర్ధాన మయ్యాడు.

## జలంధరుడు శివుని వద్దకు రాహువును దూతగా పంపుట 
నాడు మొదలుగా జలంధరుడు పార్వతీ దేవి సౌందర్యాన్నే భావన చేస్తూ కామజ్వర పీడితు డయ్యాడు. జాగ్రత్స్వప్న సుషుప్త్యవస్థల యందు ఆమె లావణ్యాన్నే తలపోస్తూ బుద్ధి నశించి; మోహవశుడై మూర్చ, ఉన్మాద స్థితులను గడిచి మృత్యు ముఖానికి చేరుకొన్నాడు. అంత్యకాలం సమీపించగా ఔచిత్యాన్ని కోల్పోయి రాహువును పిలిపించి అతనికి చెప్పవలసిన మాటలను చెప్పి........ పార్వతీ దేవిని తన స్వాధీనం చెయ్యమని శివునకు చెప్పవలసిందని దూతగా పంపాడు.
రాహువు తల ఎగరేసుకొంటూ కైలాసానికి చేరుకొని మృత్యుంజయుని సభా భవనంలోనికి నందీశ్వరుని ఆజ్ఞచే ప్రవేశించాడు. ఎదురుగా చంద్రశేఖరుడు, భుజగ భూషణుడు, మహాకాలుడు ఐన మహాదేవుని దర్శించి, నమస్కరించి భయ భక్తులతో దూతకార్యాన్ని అనుసరించి ఇలా అన్నాడు.
"ఓ వృషభ ధ్వజా! శంకరా! పరమేశ్వరా! దైత్య, పన్నగేంద్ర సేవితుడు, త్రిలోకాధిపతి ఐన జలంధరుని దూతనునేను. బలవంతుడు, దేవతలకు మృత్యువుతో సమానమైన వాడు, గొప్ప దివ్య ప్రభావము కలవాడు, సృష్టిలోని సర్వ శ్రేష్ఠ వస్తువులకు అధిపతి, రాక్షస సమ్రాట్టు అగు ఆ జలంధరుని ఆజ్ఞను నా ముఖతః విని ఆపై తమకు తోచినట్లు చేయండి.
"నిత్యం శ్మశానంలో ఉండే వాడవు, కపాలాన్ని చేత ధరించిన వాడవు, ఎముకల మాలను వేసికొన్న వాడవు, దిగంబరుడవు అగు నీకు సర్వమంగళ ఐన ఈ హిమగిరి రాజతనయ ఎలా భార్య అయింది? తన రాజ్యంలోని శ్రేష్టమైన వస్తువులన్నీ రాజుకే చెందుతాయని కదా రాజనీతి. ముల్లోకాలకు అధిపతిని నేనే! కనుక ఈ లావణ్యనిధి ఐన పార్వతి నాకే చెందుతుంది. ఇంద్రుని ఐరావతం, ఉచ్చైశ్రవం, కల్పవృక్షం, కామధేనువు ఇవన్నీ నా పెరట్లో ఉన్నాయి! హంసలు పూన్చిన బ్రహ్మగారి విమానం నా ఇంటి ముందెప్పుడూ సిద్ధంగా ఉంటుంది! కుబేరుని నవనిధులను లాక్కొని నా ఇంట్లో పాతిపెట్టాను. ఒక టేమిటి!
అమరుల, అష్ట దిక్పాలకుల వైభవ శ్రీ అంతా నా అధీనంలో ఉంది! ప్రజలు రాజుకు సుఖాన్ని కలిగించాలి గదా!" - ఇంకా చెపుతూనే ఉన్నాడు రాహువు.
రాహువు మాటలను వింటూన్న ఫాలక్షుడు కనుబొమ్మలను చిట్లించాడు. వెంటనే భ్రూమధ్య నుండి రౌద్రుడు, సింహం వంటి నోరు కలవాడు, నిప్పులు కక్కు కన్నులు గలవాడు, పైకి లేచి నిలబడిన శిరోజములు కలవాడు, ఎత్తైన దేహం, పొడవైన బాహువులు, తాటి చెట్ల వంటి కాళ్ళు కలవాడు, శుష్కించిన దేహం కలవాడు అగు పురుషుడు పుట్టి వెంటనే రాహువు వైపు పరుగెత్తి పట్టుకొని మ్రింగ బోయాడు. వెంటనే రాహువు భయ కంపితుడై శంకరుని శరణు వేడి "శంభో! బ్రాహ్మణుడనైన నన్ను నీ కళ్ళముందే చంపేస్తున్నాడు. బ్రహ్మహత్యా పాపం నీకు చుట్టుకోకుండ నన్ను రక్షించు." అని ప్రార్ధించాడు.
వెంటనే భక్తవత్సలుడైన శంభుడు, తన కింకరునితో “ఓ గణశ్రేష్ఠా! బ్రాహ్మణుడు దూత, శరణార్థి అయిన ఈ రాహువును శిక్షించకు. విడిచి పెట్టు." అని ఆజ్ఞాపించగానే స్వర్భానుని ఆకాశంలో స్వేచ్చగా వదిలేశాడు. వచ్చిన దారినే వెళ్ళాడు రాహువు. కింకిరుడంత శంకరుని సమీపించి "శంభో! కరుణానిధీ! నేను ఆకలితో మలమల మాడిపోతున్నాను. నువ్వు దొరికిన ఆహారాన్ని విడిచిపెట్ట మన్నావు! నాకు ఆహారాన్ని చూపించు.” అని దీనంగా ప్రార్థించాడు. దానికి శంకరుడు "అంత ఆకలిగా ఉంటే నీ కాళ్ళు చేతుల మాంసాన్ని నువ్వే తిను!" అని ఆజ్ఞాపించగా వాడలాగే చేశాడు. వాడికిక శిరస్సు ఒక్కటే మిగిలింది. వాడు చేసిన భయంకర కర్మను చూచిన కపాలి విస్మితుడై “ఓ మహాగణా! నా ఆజ్ఞను వెంటనే చక్కగా పాలించిన నువ్వు ధన్యుడవు! సర్వదా నా కుమారుడవు. మహా గణుడవు. మహావీరుడవు. మహాబలుడవు. దుష్టులందరికి భయాన్ని కలిగించే నువ్వు ఈపైన 'కీర్తి ముఖుడు' అనే పేరుతో నా ద్వారం వద్ద ద్వార పాలకునిగా ఉండు. నన్ను పూజించ టానికి వచ్చిన భక్తులందరు ముందు నిన్ను పూజిస్తారు." అని వరమిచ్చాడు. నాటి నుండి కీర్తిముఖుడు దేవదేవుని ద్వారం వద్దనే ఉంటున్నాడు. అతనిని పూజించకుండ మహాదేవుని పూజిస్తే ఆ పూజ వ్యర్థం.

## రుద్రగణాలతో రాక్షసుల యుద్ధం
కీర్తి ముఖునిచే విడువ బడిన రాహువు ఆభీర దేశాన్ని చేరి జాతి బాహ్యుడై, చచ్చి బ్రతికినట్లు సంతోషించి మెల్లగా జలంధర నగరానికి చేరుకొని తన ప్రభువు సన్నిధిని జరిగిన దంతా మనవి చేశాడు. వెంటనే జలంధరుడు అత్యుగ్రుడై రాక్షస సైన్యాలను నమీకరించి యుద్ధ సరంభంతో శంభుని మీదికి దండు నడిపాడు. అతని ముందు అసుర గురువైన శుక్రుడు, తెగిన తలతో రాహువు నడిచారు. మూడ బోయే కీడుకు నీడలో అనునట్లుగా గొప్ప ఉపద్రవాన్ని సూచించే అపశకునాలు అధికంగా తోచాయి. రథ వేగానికి రాక్షసేంద్రుడు తూలగా మణి మకుటం నేలపై పడింది. ధర కంపించింది. ధ్వజంపై గ్రద్దలాడాయి. ఎదురుగా వచ్చి మోరలెత్తి కుక్కలు మొరిగాయి.
దానవేంద్రుని యుద్ధ సన్నాహాన్ని విన్న పురందరాది దేవతలు పురుషోత్తమునితో కూడి ఉమాపతిని సమీపించి ఇలాస్తుతించారు. "ఓ దేవదేవా! మహాదేవా! నీకు నమస్కారం. శరణు పొందిన మమ్ములను రక్షించు. జలంధరుడు సృష్టించిన ఉపద్రవాలు నీవెరుగనివి కావు. నువ్వు పూర్వం మా రక్షణ కొరకు నారాయణుని సృష్టించావు. అతడీ రోజున రక్షింప అసమర్థుడు! అంతే కాదు లక్ష్మీ సహితుడై రక్కసుని ఇంట్లో బందీ అయ్యాడు. వెంటనే దానవ సంహారానికి పూనుకో.”
ఆదిత్యుల పేద మాటలకు జాలిపడిన కాలకంఠుడు జలజాక్షుని పిలిచి "ఓ విష్ణు! నువ్వింత వరకు జలంధరుని వధించక పోవటానికి కారణమేమిటి?" అని ప్రశ్నించగా ఇందిరా రమణుడిలా అన్నాడు. “చంద్రశేఖరా! జలంధరుడు నీ అంశనుండి ఆవిర్భవించిన వాడు. సాగర పుత్రుడైన కారణంగా లక్ష్మికి సోదరుడు. ఈ రెండు కారణాల వలన నేనతనిని హతమార్చ లేదు. మరొక్క మాట నీ చేతిలో తక్క ఇతరుల చేతిలో అతనికి మరణం లేదు. కనుక వాని సంహారానికి నువ్వే ఉద్యమించు.” హరి పల్కులకు 'సరే' అని అభయమిచ్చి పంపించాడు శంభుడు.
ఇంతలో రక్కసి యేడు దండుతో కూడి దుమ్ము రేపుకొంటూ కైలాసాన్ని ముట్టడించి, శంఖాన్ని పూరించి కేసరిలా గర్జించాడు. శంఖా రావాన్ని విన్న భర్గుడు ఉదగ్రుడై...... వీర భద్ర, వారణముఖ కార్తికేయ, నందీశ్వర, భృంగీశ్వరాదులను ఇతర ప్రమథ, రుద్ర గణాలను పోరుకు సిద్ధం చేశాడు. వారంతా కైలాస శిఖరాన్ని వీడి ఆయుధాలను చేపట్టి చివ్వకు సిద్ధమై నిలిచారు. రుద్ర గణాలకు రాక్షస గణాలకు మధ్యశస్త్రాస్త్ర సంకులమైన సమరం ప్రారంభమైంది. భేరి, మృదంగ, శంఖ ధ్వనులు వీరులకు ఉత్సాహాన్ని కల్పిస్తున్నాయి. ఏనుగుల ఘీంకారాలతో గుఱ్ఱాల సకిలింపులతో, రథాల చక్ర ధ్వనులతో యుద్ధభూమి ముయ్యేడు వారాలు ముసురు పట్టిననాటి ఆకాశంలా బీభత్సంగా ఉంది. ధానుష్కులు విడిచిన శర పరంపర వినువీధిని కప్పేసింది. శబరి నీరు తగిలిన గోదావరిలా రణరంగం రక్తసిక్తమైంది.
మృతులైన దైత్యులను శుక్రుడు తన మృత సంజీవినీ విద్యతో బ్రతికిస్తున్నాడు. ఆ విషయాన్ని రుద్ర గణాలు తెలుపగా రుద్రుడు ప్రళయకాల రుద్రుడై క్రోధావిష్ణుడయ్యాడు. వెంటనే అతని ముఖం నుండి భయంకరమైన కృత్య (క్షుద్రశక్తి) ఆవిర్భవించి పర్వత గుహ వంటి నోరు తెరచి యుద్ధ భూమిలో రాక్షసులను భక్షిస్తూ శుక్రుని సమీపించి గరుడుడు సర్పాన్ని పట్టినట్లు భార్గవుని ఒడిసి పట్టి, క్షణంలో ఆకాశంలోనికి అంతర్థానమైంది. వెంటనే సుడిగాలికి ఎగిరిన ఎండుటాకుల వలె అసుర సైన్యం భయంతో చెల్లాచెదురైంది.
వెంటనే శుంభ, నిశుంభ, కుంభ, నికుంభాది రక్షాగణాధ్యక్షులు వారి సైన్యం యొక్క దైన్యాన్ని చూచి మచ్చరించి పెచ్చు పెరిగి హెచ్చరిక మాటలాడి వారిని నిలువరించి ప్రావృట్కాల వర్షధారాపాతాన్ని మించి క్రూర నారాచాలను గుప్పించి ప్రమథ గణాలను పాతరలాడించారు. అలా ఉక్కు మిగిలి పోరాడుతున్న రక్కసి మూకల విక్రమాటోపానికి ఆగలేక పారిపోతున్న ప్రమథ గణాలను ప్రోత్సాహ వచనాలతో ఆపి; గజానన, షడానన, వీర భద్రాదులు ఆయుధాలతో సింహనాదం చేస్తూ ముందు కురికారు.

## గణాధ్యక్షుల యుద్ధం
ఇంత వరకు గణ వీరులు మాత్రమే జరిపిన యుద్ధంలో నిగ్గు తేలక పోయే సరికి; ఇరు పక్షాల గణాధ్యక్షులు పరస్పరం ద్వంద యుధ్ధానికి తలపడ్డారు. కాలనేమి నందితోను, శుంభుడు విఘేశ్వరునితోను, నిశుంభుడు కుమార స్వామితోను జగడం ప్రారంభించారు. ఏ కాలమందు కూడ అట్టి యుద్ధం జరగనేలేదు. సిద్ధ, సాధ్య, దేవర్షి, ముని గణాలన్ని వెరపుతో పరికిస్తున్నారు. గెలుపోటములు నిర్ధారితంకాక ఊగిసలాడుతుంటె .... దేవర్షి, ముని సంఘాలు ఆగ్రహాన్ని నిగ్రహించు కోలేక రాక్షసులను భస్మీపటలం చెయ్యటానికి కమండలు జలాన్ని చేత పట్టారు. వారణ ముఖుడు వారిని వారించి భీకరంగా ఘీకరించి శత్రుసైన్నాన్ని తొండంతో పట్టి కాళ్ళతో నలిపి వేయ సాగాడు. అతనికి వీరభద్రుడు తన గణాలతో తోడ్పాటుగా నిలిచాడు. రుద్ర గణాల ధాటికి రక్కసి మూకల ఉబ్బు అణిగింది.
అప్పుడు నిస్తేజంగా ఉన్న తన సేనను చూచి జలంధరుడు విక్రమాటోపంతో దండు మొగదల నిలిచి పౌజును ప్రోత్సహించి రుద్ర గణాధ్యక్షు లందరితోను తానొక్కడే, పోరు సలిపాడు. ఆ రక్కసి రేడు.... గదతో కుమార స్వామిని ప్రహరించి, శక్తితో వినాయకుని పడగొట్టి, పరిఘతో వీరభద్రుని శిరస్సును మోదాడు. వీరుడు నేల కూలాడు. అతని గణాలు జారి పోయాయి. పలాయితులైన గణవీరులు రుద్రునకు ఆ వార్త తెచ్చారు. 

## శివజలంధరుల యుద్ధం
వార్త విన్న కృత్తి వాసుడు వృషభవాహనారూఢుడై వచ్చి సంగ్రామ రంగంలో నిలిచాడు. ఉత్సాహం ఉరకలెత్తగా గణాలు ఆయన వెంట నిలిచి రక్కసులను గద్దించటం మొదలు పెట్టారు. దనుజ సైన్యం ఫాలాక్షుని చూచి వెఱపుతో పారిపోగా జలంధరుడు చేయూచి అడ్డగించి శంభుని మార్కొన్నాడు. రుద్రుడు క్రుద్ధుడై ఖడ్గ రోముని శిరస్సును పరశువుతో నరికాడు. వాని పాటు చూచి రోషంతో మీదికి దూకిన ఘస్మరాసురుని పాశంతోను, ప్రచందుని త్రిశూలంతోను కూల్చాడు. దనుజ సైన్యం సడలింది. ధైర్యాన్ని కోల్పోయిన దండును చూచి జలంధరుడు. “ఓ పోటు బంటు లారా! యుద్ధంలో భీరువులై పారిపోవటం వీర లక్షణం కాదు. పారి పోతూ ప్రాణాలను కోల్పోవటం కంటే మొనగాడై నిలిచి మడిసినా మేలు. ఉత్తమ స్థానాన్ని పొందుతారు. లోకంలో సూర్యమండలాన్ని ఛేదించి పరమ పదాన్ని పొందేవారు....... ఇద్దరే! ఒకడు.... తుచ్ఛమైన భౌతిక సుఖాలను రోసి సన్న్యసించిన జ్ఞాని (సన్యాసి) రెండవ వాడు......... ప్రపంచం మీద, భార్యా బిడ్డల మీద, చివరకు దేహం మీద కూడ ఏ విధమైన మమకారం లేక పాము కుఋసాన్ని విడిచినట్లు రణరంగంలో ప్రాణాలను త్యజించిన సంశప్తకుడు (విజయాన్ని సాధించకుండా తిరిగి రానని ప్రతిజ్ఞ చేసిన వీరుడు.)
జలంధరుడు ఎన్ని పోటు మాటలు పల్కినా వాని కదుపు పారుబోతులయ్యారు. రక్కసి రేడు మిక్కిలి క్రోధంతో ఫాలాక్షుని ముందు నిలిచి వీరాలాపా లాడుతూ సింహనాదం చేసి డెబ్బై బాణాలచే కొట్టాడు. వాటిని మధ్యలోనే సరికి వాని ధ్వజాన్ని, అశ్వాలను, ఛత్రాన్ని, ధనుస్సును ఛేదించాడు శంభుడు. ఛేదించి ఒకే ఒక్క బాణంతో వానిని దూరంగా విసిరి వేశాడు. అంతదైత్యుడు లేచి ఒడలు దులుపుకొని; ఎదుటపడి రుద్రుని నిగ్రహించ లేనని గ్రహించి గాంధర్వ మాయను ప్రయోగించాడు. ఆ మాయచే అనేక గంధర్వాప్సరో గణాలు ప్రభవించి; చతుర్విధ అభినయ నాట్యాలతో, వాయిద్యాలతో నటరాజైన శంకరుని ముందు నృత్యోత్సవాన్ని నిర్వహించారు. నృత్య సంగీత ప్రియుడైన ఆ నటరాజు, ఆ మాయలో పడి మైమరచి పోయాడు. చేతుల నుండి ఆయుధాలు జారిపోయినా గుర్తించలేక పోయాడు.
వెంటనే దానవేశ్వరుడు శంకరుని ముందు శుంభనిశుంభులను నిలపెట్టి తాను. రుద్రాకృతిని దాల్చి వృషభారూడుడై శాంభవి చెంతకు చేరాడు. విచ్చేస్తున్నవాడు నిక్కపు ముక్కంటి అని భావించి ఉమాదేవి ఎదురేగి ఎదుట నిల్చింది. ఆమెను చూడగానే జలంధరుని జవ సత్వాలుడిగి జడుడయ్యాడు. అంత ఆ లోకమాత, రాక్షసుని వంచనను గుర్తించి క్షణంలో అంతర్హితురాలై మానస సరోవర ఉత్తర తీరానికి చేరింది. పార్వతిని గాంచ లేక దైత్యుడు తిరిగి యుద్ధభూమికి వెళ్ళాడు.
దానవుని దుష్ట బుద్ధిని అసహ్యించుకొన్న దుర్గ, మనసులో విష్ణువును స్మరించగా, ఆయన లిప్తలో సాక్షాత్కరించి చేతులు జోడించి నిలబడ్డాడు. అంత సర్వమంగళ దైత్యుని కపట వర్తనాన్ని దామోదరుని కెరిగించి "ఓ లక్ష్మీధవా! జలంధరుడు ఈ మోసకృత్యం ద్వారా మనకొక దారి చూపించి వాడి చావు వాడే కొని తెచ్చుకొన్నాడు. విఘా! నువ్వు వెంటనే వాని మందిరానికి వెళ్ళి అతని భార్య యొక్క పాతివ్రత్య ధర్మాన్ని భ్రష్టు చెయ్యి. వాడి భార్య మంగళసూత్ర మహిమ చేతనే ఆ దుష్టుడింత కాలం ప్రాణాలను ధరించి ఉన్నాడు. స్త్రీలకు పాతివ్రత్యంతో సమానమైన ధర్మం ముల్లోకాలలోను లేదు. వానిని వధించటానికి మరియొక ఉపాయము లేదు. వెంటనే వెళ్ళు." అని ఆజ్ఞాపించింది. విష్ణువు కపటముని వేషంలో జలంధరుని నగరానికి వెళ్ళాడు.

## బృందాదేవి పాతివ్రత్యాన్ని విష్ణువు భంగం చేయుట
వెళ్ళి బృందాదేవి పాతివ్రత్యాన్ని భంగం చేయ సంకల్పించి నగర బాహ్యోద్యానంలో విడిది చేసి బృందకు ఒక స్వప్నాన్ని తన మాయా ప్రభావంచే కల్పించాడు. ఆమె తన భర్తఐన జలంధరుడు ..... దున్న పోతును అధిరోహించి, దిగంబరుడై, శరీరమంతా నూనె రాసుకొని, నల్లని పుష్పాలను అలంకారంగా ధరించి, తల గొరిగించుకొని, రాక్షసగణాలచే సేవింపబడుతూ, దక్షిణ దిక్కుకు వెడుతూన్నట్లుగాను, తన నగరం తనతో కూడి సముద్రంలో మునిగి పోయినట్లు గాను, దుస్వప్నాన్ని కన్నది. ఆమె కింకా అనేక చెడ్డ కలలు వచ్చాయి. ఇంతలో మెలకువచ్చి తూర్పు దిక్కుకు చూడగా ఛిద్ర (రంధ్ర) సహితుడైన సూర్యుడు కనుపించాడు. వెలవెల పోయి ఉన్నాడు. తెల్లవారు జామున వచ్చిన దుస్వప్న ఫలితాన్ని తలపోస్తూ, భయవిహ్వలయై ఎక్కడకు వెళ్ళినా శాంతిని పొందలేక పోయింది. చివరకు తనకిష్టులైన ఇద్దరు చెలికత్తెలతో కూడి నగర బాహ్యోద్యాన వనానికి వచ్చి చేరింది. అక్కడ కూడ శాంతిని పొందలేక వనంలో తిరుగుతూనే ఉండగా.... క్రూరమైన దంష్ట్రలు కలవారు, సింహముఖం కలవారు భయంకర రూపులు ఐన ఇద్దరు రాక్షసులను చూసింది.
చూచి పెనుగాలికి కంపించే నును తీగలా వణికి పోతూ భయంతో పారిపోతుండగా; శిష్య సహితుడై శాంతంగా, మౌనంగా పద్మాసనస్థుడై కూర్చున్న ముని కనుపించాడు. ఆమె భయంతో దిక్కు తోచక తన బాహు లతలతో అతని కంఠాన్ని చుట్టి "ఓ సంయమి వర్యా! నిన్ను శరణు పొందిన నన్ను రక్షించు" అని దీనంగా విలపించింది. అపుడా ముని కన్నులు తెరచి చూచి గొప్ప హూంకారాన్ని చేశాడు. వెంటనే రాక్షసులు పలాయితులయ్యారు. దుష్టరాక్షసుల బారి నుండి తనను రక్షించిన, ఆ తపోధనునికి అంజలి బంధంతో ప్రణామా లాచరించి కృతజ్ఞతలను చెప్పి బృందా దేవి ఇలా ప్రార్థించింది. “ఓ దయాసింధో! నాభర్త ఐన జలంధరుడు రుద్రునితో యుద్ధానికి వెళ్ళాడు, ఆయన క్షేమ సమాచారాన్ని సెలవియ్యండి.”
బృందాదేవి పల్కులకు బదులియ్యక ఆ కపట ముని మౌనాన్ని వహించి ఒక్కసారి పైకి చూడగానే రెండు కోతులు వచ్చి అతనికి నమస్కరించి 'ఏమిటి ఆజ్ఞ? అన్నట్లుగా నిల బడ్డాయి. కేవలం కనుబొమ్మల కదలికతో ముని ఇచ్చిన ఆజ్ఞను స్వీకరించి, అవి గగనానికి ఎగిరి త్రుటి కాలంలోనే తిరిగి వచ్చి జలంధరుని శిరస్సును, మొండేన్ని, చేతులను తీసుకొని వచ్చాయి. వాటిని చూచిన క్షణమే బృందాదేవి దుఃఖంతో మూర్ఛపోయింది. కొద్దిసేపటికి తేరుకొని భర్త శిరసును, అవయవాలను మళ్ళీ మళ్ళీ తడుముతూ, కన్నీరు మున్నీరుగా రోదించింది. రోదించి కొంచెం ధైర్యాన్ని పూని "మహర్షీ! ఓ కరుణా మూర్తి! స్త్రీకి భర్తకంటె ప్రియమైన వస్తువు లోకంలో మరేది ఉండదు కదా! మీ తపశ్శక్తితో నాప్రాణ వల్లభుని బ్రతికించి పసుపు కుంకుమలను నిలపండి. కాలునికి ప్రాణానికి ప్రాణం బదులు కావాలనుకొంటే నా ప్రాణాలను ఇస్తాను. ఆయనను బ్రతికించండి. మీరు అన్నిటా సమర్థులని నాకు తోస్తున్నది.” అని నిట్టూర్పులు విడుస్తూ పాదాలంటి ప్రార్ధించింది.
దానికి ఆ కపటముని మరణించిన వారిని బ్రతికించటం సాధ్యంకాదు. అందులోను రుద్రుని చేతిలో హతుడైన వాడెన్నటికి పునర్జీవితుడు కాడు. ఐనా శరణాగతుని రక్షించాలనే సనాతన ధర్మాన్ని ఎరిగిన నేను నీ పతిని తప్పక బ్రతికిస్తాను... అని ఆదరంగా పలికి జలంధరుని బ్రతికించి వెంటనే అంతర్హితు డయ్యాడు కపట ముని వేషంతో ఉన్న విష్ణువు. బృందాదేవి పునర్జీవితుడైన భర్తను అధిక ప్రేమతో ఆలింగనం చేసికొని ముద్దాడి పరమ సంతోషాన్ని పొందింది. జరిగిందంతా ఒక పీడకలలా భావించి భర్తతో వనమంతా విహరించి యదేచ్ఛగా సుఖించింది. ఒక రోజున భర్త రూపంలో ఉన్నవాడు విష్ణువే అని గుర్తించి బృందా దేవి తీవ్ర క్రోధంతో మండిపడి ఇలా శపించింది.
“ఓ! హరీ! పరస్త్రీ శీలాన్ని కపటోపాయంతో హరించిన నీ చరిత్రకు నిందయగు గాక! ఆ కపట ముని నీవే అని గ్రహించాను. విషములన్నింటిలోను తీక్షణమైన కాలకూటాన్ని మించిన తీక్షణతరమైన నా శాపాన్ని అనుభవించు. ఓ దైత్యారీ! పరధర్మవిదూషక! నీ అనుచరులిద్దరూ, భవిషత్తులో రాక్షసులై మాయచే నీ భార్యను అపహరించ గలరు. భార్యా వియోగ దుఃఖంతో అలమటిస్తూ అడవులలో సంచరిస్తావు. వనచరులు నీకు సహాయులు కాగలరు. నీ శిష్యుని వలె నటించిన, ఈ శేషుడు నీకు తోడు కాగలడు." ఇలా శపించి
బృందాదేవి, విష్ణు స్పర్శచే అపవిత్రమైన శరీరాన్ని అగ్నికి ఆహుతి చేసి పరిశుద్దురాలైంది. ఆమె యెక్క సర్వో త్కృష్టమైన ఆ మహా తేజస్సు బృందారకాది బ్రహ్మర్షి గణం చూస్తుండ గానే శీఘ్రంగా శివలోకాన్ని చేరి పార్వతీదేవి యొక్క శరీరంలో కలిసి పోయింది. ఆకాశ సంచారులు హర్షధ్వానాలు చేశారు. విష్ణువు బృందాదేవి యొక్క చితాభస్మాన్ని శరీరమంతా పూసుకొని ఆమెనే స్మరిస్తూ ఉండి పోయాడు. సుర, సిద్ధ గణాలు ఎంత బోధించినా శాంతిని పొందలేక పోయాడు. ఈ విధంగా మహారాణి, కాలనేమి కుమార్తె, ఉత్తమురాలు అగు బృందాదేవి తన పాతివ్రత్య మహిమచే పరమ ముక్తిని పొందింది.

## జలంధర సంహారం
ఇక అక్కడ పార్వతి అంతర్హితురాలు కాగానే దైత్యేంద్రుడు యుద్ధరంగానికి వచ్చి చేరాడు. గంధర్వ మాయ విలీనం కాగానే శంకరుడు చైత్యన్యవంతుడయ్యాడు. ఇద్దరి మధ్య బాణ యుద్దం ప్రారంభమైంది. జలంధరుడు తిరిగి గంధర్వ మాయను ప్రయోగించాడు. పార్వతిని రథానికి బంధించి శుంభ, నిశుంభులు, ఆమె కుత్తుక నుత్తరించిన దృశ్యాన్ని చంద్రశేఖరుడు చూచి క్షణకాలం నిర్విణుడయ్యాడు. వెంటనే జలంధరుడు మూడు వాడి బాణాలను రుద్రుని శిరస్సుకు, వక్ష స్థలానికి, ఉదరానికి గురి చూచి కొట్టగా అవి పిడి వరకు దిగ బడ్డాయి. త్రుటిలో రుద్రుడు జ్ఞాన సంపన్నుడై జ్వాలామాలాతి భీషణుడై ఉగ్ర రూపాన్ని ధరించాడు. జలంధర మాయ తొలగి పోయింది. శుంభ, నిశుంభులు రుద్రుని భయంకర రూపాన్ని చూచి భీతులై పలాయితు లయ్యారు. వారిని పరికించి శంభుడిలా శపించాడు. “ఓ శుంభ నిశుంభులారా! ఆలము నుండి తొలగి పోతున్న వారిని తెగటార్చటం యుద్ధ నీతి కాదు. నా నుండి మీరు మరణాన్ని తప్పించుకొన్నా పార్వతి చేతిలో మీకు మరణం తథ్యం."
తన సైన్యాధ్యక్షులను శపించిన శంభుని చూచి దైత్యుడు అత్యుగ్రుడై బాణ వర్షాన్ని కురిపించాడు. పెద్ద పరిఘతో వృషభాన్ని బలంగా మోదాడు. ఆ దెబ్బకు వృషభం రుద్రుడు లాగినా నిలువక వెనుకంజ వేసింది. అంత ముక్కంటి పగతుని తెగటార్చ సంకల్పించి ఎదలో వానిని అనుగ్రహించి, కాలి బొటన వ్రేలితో లీలగా సముద్రం నుండి భయంకరమైన చక్రాన్ని సృష్టించాడు. సృష్టించి "ఓ జలంధరా! ఈ చక్రాన్ని ఎత్త గలిగే బలం ఉంటే ఆలంలో నాతో నిలబడు. లేనిచో మగిడిపో” అని బిరుదు మాట లాడేడు.
దానికి జలంధరుడు నవ్వి కఱకంఠునితో ఇలా బీరపు మాటలాడేడు. "శంకరా! ఈ చక్రాన్నెత్తి దీనితోనే నీ గణాలను నిన్ను కూడా చక్కడగిస్తాను. నేను బాలుడనై ఉండగానే వేలుపు పెద్దకు ఊపిరాడ కుండా కుత్తుక నొక్కాను. నా బాహువుల తీట పోగొట్టు కొనటానికి మేరు, మందర, నీల పర్వతాలను డీ కొట్టగా, అవి పొడియై నేలకు రాలాయి. నేను వేడుకగా ఆట లాడుతూ లీలగా బాహువులతో భాగీరథిని అడ్డగించాను. బడబాగ్నిని పట్టుకొని చేతితో దాని మూతిని మూయగా క్షణంలో సర్వము ఏక సముద్రమైంది. ఐరావతాది దిగ్గజాలను గులక రాళ్ళవలె ఎత్తి పారావారంలో పడవేశాను. వైనతేయునితో లక్ష్మితో కూడి విష్ణువును నాగపాశంతో నాగృహంలో బంధించాను.”
ఇలా దిటవు మాట లాడి, అహంకారంతో బాహువులను అప్పళించి, పరుష వచనాలతో తిరస్కరించి, ఉపాలంభం చేసిన జలంధరుని చూచి రుద్రుడుగ్రుడై అవక్ర పరాక్రమంతో, అప్రతీప ప్రతాపంతో, నిర్వక్ర విక్రమంతో, అవార్య వీర్యంతో కోటి సూర్య ప్రతీకాశము, ప్రళయానలానిల సన్నిభము, పాలితాఖిల సుధాంధశ్చక్రము ఐన చక్రాన్ని, ప్రయోగించే సరికి అది క్షణంలో జలంధరుని తల నరకి తిరిగి రుద్రుని చెంతకు చేరింది. ఇంద్రుని వజ్రాయుధంచే నరుకబడి రెండు ముక్కలై సముద్రంలో పడిన అంజన పర్వతంలా; అతని తల, మొండెము రెండు కూడ రథం మీద నుండి పెద్ద శబ్దం చేస్తూ భూమి మీద పడ్డాయి. అతని రక్తంచే భూమి అంతా వికృతమైంది. రుద్రుని నియోగం చేత రక్తమాంసాదులు సర్వము మహా రౌరవ నరకానికి చేర్చబడి రక్తకుండం అయింది. అతని నుండి ఉద్భవించిన దివ్య తేజస్సు పరమేశ్వరునిలో లీనమైంది.
దేవ, గంధర్వ, సిద్ధ, సాధ్యులు కల్పవృక్ష ప్రసూనాలను కుసుమ వృష్టి కురిపించారు. దేవర్షి, సిద్ధ, ముని గణాలు నమక చమకాలతో రుద్రసూక్త పారాయణను ఉచ్చై స్వరంతో గానం చేశారు. కిన్నరాంగనలు సుస్వరంగా మధుర గీతాలను పాడుతూ బృంద నాట్యం చేశారు. దిక్కులన్ని ప్రసన్నము అయ్యాయి. వాయువు సుఖస్పర్శను చేకూర్చింది. తుహిన కరుడు పదహారు కళలతో ప్రకాశించగా అమరాంగనలు ప్రేమ విహ్వలు లయ్యారు. వెలుగు తేడు వెరపు తీరి వేయి కిరణాలతో విరాజిల్లాడు. అగ్నులు ప్రదక్షిణమార్గంలో జ్వలించాయి. అధ్వర క్రియలు ప్రారంభం కాగా ఆజ్యాహుతులు హోమ ధూమంతో ఆకాశం పరిమళించింది. త్రిలోకాలు స్వస్థతను పొందాయి.
అంతటి మహాకార్యాన్ని నిర్వహించి నందుకు బ్రహ్మది దేవతలందరు శంకరుని ఇలా స్తుతించారు.
శ్లో॥ 
దేవదేవ మహాదేవ శరణాగత వత్సల | సాధుసౌఖ్యప్రదస్త్వం హి సర్వదా భక్త దుఃఖహా ॥
త్వం మహాద్భుత సల్లీలో భక్తి గమ్యో దురాసదః | దురారాధ్యో, సతాం నాథ ప్రసన్న స్సర్వదా భవ || 
వేదో పి మహిమానంతే న జానాతి హితత్త్వతః | యథామతి మహాత్మానస్సర్వే గాయంతి సద్యశః ||
మహాత్మ్యమతి గూఢంతే సహస్రవదనాదయః | సదా గాయంతి సుప్రీత్యా పునంతి స్వగిరం హి తే ॥ 
కృపయా తవ దేవేశ బ్రహ్మజ్ఞానీ భవజ్ఞడః । భక్తి గమ్యస్సదా త్వం వా ఇతి వేదా బ్రువంతి హి ॥ 
త్వం వై దీనదయాలుశ్చ సర్వత్ర వ్యాపకస్సదా । ఆవిర్భవసి సద్భక్త్యా నిర్వికారస్సతాం గతి ః ॥
భక్త్యావ తే మహేశాన బహవస్సిద్ది మాగతాః | ఇహ సర్వసుఖం భుక్త్వా దుఃఖితా నిర్వికారతః ||
తా|| 
ఓ దేవదేవా! మహాదేవా! శరణు జొచ్చు వారిని ప్రేమతో రక్షించువాడా! నీవు సర్వకాలములయందు సాధుపురుషులకు సౌఖ్యముల నొసంగెదవు; మరియు భక్తుల దుఃఖములను పోగొట్టెదవు. గొప్ప అద్భుతమైన పవిత్రలీలలు గల నీవు భక్తిచే పొందదగుదువు. దుష్టులకు నిన్ను ఆరాధించుట గాని, పొందుటగాని సంభవము కాదు. ఓ నాథా! నీవు సర్వకాలములలో ప్రసన్నుడవు కమ్ము. వేదము కూడ నీ మహిమను యథాతథముగా నెరుంగదు. మహాత్ములందరు తమ బుద్ధికి అందినంతవరకు నీ పవిత్రకీర్తిని గానము చేయుచున్నారు. ఇంద్రాదులు అతి రహస్యమగు నీ మహిమను సర్వకాలములలో మిక్కిలి ప్రీతితో గానము చేసి తమ వాక్కును పవిత్రము చేసుకొనుచున్నారు. ఓ దేవ దేవా! నీ దయచే మూర్ఖుడు బ్రహ్మజ్ఞాని అగును. నీవు సర్వదా భక్తిచే పొందదగుదువని వేదములు చెప్పుచున్నవి. వికారములులేని వాడవు. సత్పురుషులకు శరణ్యుడవు, దీనుల పాలిటి రక్షకుడవు, సర్వవ్యాపకుడవగు నీవు సర్వదా మంచి భక్తిచే సాక్షాత్కరించెదవు. ఓ మహేశ్వరా! అనేకులు నీ భక్తిచేతనే సిద్ధిని పొందినారు. వారు ఇహలోకములో సర్వ సుఖములను అనుభవించినప్పుడు, మరియు దుఃఖమును పొందినప్పుడు వికారమును పొందలేదు. 

శ్లో॥ 
పురా యదుపతిర్భక్తో దాశార్హస్సిద్ధిమాగతః | కలావతీ చ తత్పత్నీ భక్త్యావ పరమాం ప్రభో ॥ 
తధా మిత్రసహో రాజా మదయంతీ చ తత్రియా | భక్త్యావ తవ దేవేశ కైవల్యం పరమం యయౌ ॥ 
సౌమినీ నామ తనయా కైకే యా గ్రభువస్తథా | తవ భక్త్యా సుఖం ప్రాప పరం సద్యోగిదుర్లభమ్ ॥ 
విమర్షణో నృపవరస్సప్త జన్మానధి ప్రభో భుక్త్వా । భోగాంశ్చ వివిధాం స్త్వద్భక్త్యా ప్రాప సద్గతిమ్ ॥ 
చంద్రసేనో నృపవరస్త్వదృక్త్యా సర్వభోగభుక్ | దుఃఖ ముక్తస్సుఖం ప్రాప పరమత్ర పరత్రచ ॥ 
గోపీపుత్రశ్రీకరస్తే భక్త్యా భుక్త్వేహ సద్గతిమ్ | పరం సుఖం మహావీరశిష్యః ప్రాప పరత్రవై ॥ 
త్వం సత్యరథ భూజానేర్ధుఃఖహర్తా గతిప్రదః | ధర్మగుప్తం రాజపుత్రమతార్షీస్సుఖినం త్విహ ॥
తా|| 
ఓ ప్రభూ! పూర్వము యందువంశమునకు ప్రభువు భక్తుడు అగు దాశార్హుడు, మరియు అతని భార్యయగు కలావతి భక్తిచేతనే పరమసిద్ధి (మోక్షము) ని పొంది యున్నారు. ఓ దేవదేవా! అదేవిధముగా, మిత్రసహ మహారాజు మరియు అతని ప్రియురాలగు మదయంతి నీయందలి భక్తి చేతనే పరమకైవల్య (మోక్ష)మును పొందినారు. కేకయమహారాజు యొక్క అన్నగారి కుమార్తె యగు సౌమిని అదే విధముగా నీ యందలి భక్తిచే మహాయోగులకైననూ లభించని పరమసుఖము (మోక్షము) ను పొందెను. ఓ ప్రభూ! విమర్షణ మహారాజు నీ భక్తిచే ఏడు జన్మలవరకు అనేక భోగములనను భవించి ఉత్తమ గతి (మోక్షము)ని పొందెను. చంద్రసేన మహారాజు నీ భక్తిచే దుఃఖము నుండి విముక్తుడై ఇహలోకములో భోగముల నన్నింటినీ అనుభవించి దేహత్యాగానంతరము పరసుఖమును పొందెను. గొల్లయువతి పుత్రుడు, మహావీరుని శిష్యుడు అగు శ్రీకరుడు నీ భక్తిచే ఇహలోకములో గొప్ప సుఖముననుభవించి పరలోకములో సద్గతిని పొందెను. నీవు సత్యరథ మహారాజు యొక్క దుఃఖమును పోగొట్టి సద్గతినొసంగితివి. నీవు రాజకుమారుడగు ధర్మ గుప్తునకు ఇహలోకములో సుఖముల నొసంగి సంసార సముద్రమును దాటించితివి.

శ్లో॥ 
తథా శుచివ్రతం విప్రమదరిద్రం మహాప్రభో । త్వద్భక్తవర్తినం మాత్రా జ్ఞానినం కృపయా కరోః ॥
చిత్రవర్మా నృపవరస్త్వద్భక్త్యా ప్రాప సద్గతిమ్ | ఇహలోకే సదా భుక్త్వా భోగానమరదుర్లఖాన్ ॥ 
చంద్రాంగదో రాజపుత్ర స్సీమంతిన్య స్త్రియాసహ | విహాయ సకల దుఃఖం సుఖీ ప్రాప మహాగతిమ్ || 
ద్విజో మందరనామాపి వేశ్యాగామీ ఖలో ధమః | త్వద్భక్తశ్శివ సంపూజ్య తయా సహ గతిం గతః || 
భద్రాయుస్తే నృపసుతస్సుఖమాప గతవ్యథః | త్వద్భక్తకృపయా మాత్రా గతించ పరమాం ప్రభో ॥
సర్వస్త్రీ భోగ నిరతో దుర్జనస్తవ సేవయా । విముక్తో భూదపి సదా భక్ష్యభోజీ మహేశ్వర ||
శంబరశ్శంకరే భక్త శ్చితా భస్మ ధరస్సదా । నియమాదృస్మనశ్శంభో స్వస్తి యా తేపురం గతః ||
తా|| 
ఓ మహాప్రభూ! నీ భక్తి యందు స్థిరముగా నున్న శుచివ్రతుడను బ్రాహ్మణునకు అతని తల్లితో సహా దయతో జ్ఞానమునిచ్చి అతని దారిద్య్రమును తొలగించితివి. చిత్రవర్మమహారాజు నీయందలి భక్తిచే ఇహలోకములో సర్వదా దేవతలకు కూడ లభింప శక్యముకాని భోగముల ననుభవించి సద్గతి పొందెను. చంద్రాంగదుడనే రాజకుమారుడు తన భార్యయగు సీమంతినితో గూడి సకల దుఃఖముల నుండి విముక్తుడై సుఖములను, ఉత్తమ గతిని పొందెను. ఓ శివా! వేశ్యతో తిరుగువాడు, దుష్టుడు, అధముడు అగు మందరుడనే బ్రాహ్మణుడు కూడ నీ భక్తుడై నిన్ను చక్కగా పూజించి ఆమెతో సహా సద్గతిని పొందినాడు. భద్రాయుడనే రాజకుమారుడు నీభక్తుని దయచే, మరియు నీ దయచే దుఃఖవినిర్ముక్తుడై తల్లితో గూడి సుఖములను పొంది పరమపదమును చేరినాడు. హే ప్రభూ మహేశ్వరా! స్త్రీలందరితో భోగమునందాసక్తి గలవాడు, సర్వదా తినకూడని పదార్థములను తినువాడు నగు దుష్టుడు కూడ నిన్ను సేవించి మోక్షమును పొందును. ఓ శంభూ! శంకర భక్తుడు, సర్వదా విభూతిని దాల్చువాడు నగు శంబరుడు విభూతి ధారణ నియమము వలన తన భార్యతో గూడి నీ పురమును చేరినాడు. 

శ్లో॥ 
భద్రసేనస్య తనయస్థథా మంత్రిసుతః ప్రభో | సుధర్మ శుభకర్మాణె సదా రుద్రాక్షధారిణే ॥ 
త్వత్కృపాతశ్చ తౌ ముక్తావాస్తాం భుక్త్వేహ సత్సుఖమ్ । పూర్వజన్మని యౌకీశకుక్కుటౌ రుద్రభూషణ్ ॥ 
పింగలా చ మహానందా వేశ్యే ద్వే తవ భక్తితః | సద్గతిం ప్రాపతుర్నాథ భక్తోద్ధార పరాయణ ॥ 
శారదా విప్ర తనయా బాలవైధ్యవ్యమాగతా ! తవ భక్తేః ప్రభావాత్తు పుత్ర సౌభాగ్యవత్యభూత్ ||
బిందు గో ద్విజమాత్రో హి వేశ్యా భోగీ చ తత్రియా | వంచుకా త్వద్యశశ్రుత్వా పరమాం గతి మాయయౌ॥ 
ఇత్యాది బహవస్సిద్ధిం గతాజీవాస్తవ ప్రభో ॥ భక్తి భావాన్మహేశాన దీనబంధో కృపాలయ ॥ 
త్వం పరః ప్రకృతేర్ర్బహ్మ పురుషాత్పరమేశ్వర । నిర్గుణస్త్రి గుణాధారో బ్రహ్మవిష్ణు హరాత్మకః ॥ 
నానా కర్మ కరో నిత్యం నిర్వికారో ఖిలేశ్వరః | వయం బ్రహ్మాదయస్సర్వే తవ దాసా మహేశ్వర ॥ 
ప్రసన్నో భవ దేవేశ రక్షాస్మాన్ సర్వదా శివ ॥ త్వత్ప్రజాశ్చ వయం నాథ సదా త్వచ్ఛరణం గతాః ||
తా||
ఓ ప్రభూ! భద్రసేనుని కుమారుడగు సుధర్ముడు, మరియు మంత్రిపుత్రుడగు శుభకర్ముడు సర్వదా రుద్రాక్షలను ధరించి, నీ అనుగ్రహమువలన ఇహలోకములో ఉచితమగు సుఖముననుభవించి ముక్తిని పొందిరి. పూర్వజన్మలో కోతి, కోడి యైన వారిద్దరు రుద్రునకు అలంకాములైరి. ఓ నాథా! భక్తుల ఉద్గారమే ప్రముఖకార్యముగా గలవాడా! పింగళ, మహానంద అను ఇద్దరు వేశ్యలు నీ భక్తి వలన సద్గతిని పొందిరి. బ్రాహ్మణుని కుమార్తెయగు శారద బాల్యములో భర్తృ వియోగమును పొంది నీ భక్తి యొక్క ప్రభావమువలన పుత్ర ప్రాప్తి అనే సౌభాగ్యమును పొందెను. నామమాత్ర బ్రాహ్మణుడు, వేశ్యాలంపటుడునగు బిందుగుడు మరియు వాని ప్రియురాలగు వంచుక నీ కీర్తిని విని, పరమగతిని పొందిరి. ఓ ప్రభూ! మహేశ్వరా! దీనబంధూ! కృపాసముద్రా! ఈ తీరున అనేక జీవులు నీయందు
భక్తిభావము కలుగుట వలన సిద్ధిని పొందిరి. ఓ పరమేశ్వరా! నీవు ప్రకృతి పురుషాతీతమగు నిర్గుణ బ్రహ్మవు. నీవు త్రిగుణములను స్వీకరించి బ్రహ్మ విష్ణు రుద్రులను రూపములను దాల్చినావు. మహేశ్వరా! నీవు వివిధ కర్మలను ఆచరిస్తున్నను నిర్వికారుడవు. బ్రహ్మాదులమైన మేమందరము సర్వేశ్వరుడైన నీకు దాసులము. దేవదేవా! ప్రసన్నుడవై మమ్ము ఎల్లవేళలా రక్షించు. శివా! నీ సంతాన మైన మేము నిన్ను శరణు పొంది యున్నాము.
ఇలా ప్రస్తుతించిన అమరులను చూచి ప్రసన్నుడైన పరమేశ్వరుడు వారికి వరాలిచ్చి అంతర్హితు డయ్యాడు. తక్కిన వారంతా యథా స్థానాలకు చేరుకొన్నారు. శివ భక్తులు, పరమ పుణ్యదంపతులు ఐన జలంధర బృందా దేవుల గాథను, ఈ దేవతల స్తుతిని ఎవరు పఠిస్తారో, లేదా వింటారో వారికి పాపాలు నశించి, ఇహ పరాలలో శాంతి సౌభాగ్యాలు లభిస్తాయని శంకరుడు వరమిచ్చాడు.

## రుద్రుడు విష్ణువు యొక్క మోహాన్ని తొలగించుట
తర్వాత ఆ మరునాడు దేవతలు శంభుని దర్శించి తలలు వంచి మిన్నకుండి పోయారు. వారిని చూచి రుద్రుడిలా అన్నాడు: “ఓ! దేవతలారా! జలంధరుడు నా అంశ నుండి జన్మించిన వాడే ఐనా మీ అభ్యుదయం కొరకు పరిమార్చాను. ఇంకా మీకు సుఖం కలుగ లేదా? మీ మనో గతాన్ని చెప్పండి. తప్పక నెరవేరుస్తాను." దానికి సమాధానంగా గీర్వాణులిలా అన్నారు. "గంగాధరా! నువ్వు నిస్సందేహంగా దేవతలకు మహోపకారం చేశావు. ఇప్పుడు మరొక మనో వికలత్వం వచ్చి పడింది. ఓ ప్రభూ! దేవ కార్యార్థం విష్ణువు బృందా దేవిని మోహింప చేయగా ఆమె అగ్నిప్రవేశం చేసిన సంగతి దేవరకు తెలుసు. అప్పటి నుంచి ఆమె సౌందర్యంచే మోహితుడై ఆమె చితా భస్మాన్ని ధరించి భ్రమలోపడి అక్కడే తిరుగున్నాడు. మాధవుడు. మేమందరము చెప్పి చూశాం! నీ మాయలో చిక్కిన జనార్దనుడు బృందమీది. మమతను చంపు కోలేక ఆ వ్యామోహం నుండి బయట పడలేక పోతున్నాడు. వైకుంఠం కళ తప్పింది. అక్కడ ఇప్పుడే వేడుకలు లేవు. సర్వేశ్వరా! ప్రకృతి నుండి పుట్టిన ఈ జగత్తు నీ అధీనంలో ఉంది. నువ్వు వచ్చి మాయలో మునిగి ఉన్న విష్ణువుకు జ్ఞానబోధ చేయి”.
బృందారకులు చేసిన విన్నపానికి గంగాధరుడు మందహాసం చేసి ఇలా ఉపదేశించాడు: “ఓ బ్రహ్మాది దేవతలారా! సర్వలోక మోహనమైన నా మాయ దురతిక్రమం. జగత్తు అంతా దానికి లోబడి ఉంది. ప్రకృతి మాయా మోహితుడైన విష్ణువు ఇప్పుడు కామాధీనుడై ఉన్నాడు. మూల ప్రకృతి అయిన ఆ మాయ, పార్వతి అను పేరుతో అందరికి ఆనందాన్ని ఇస్తున్నది. ఆమె త్రిమూర్తులకు తల్లి. 'శివా' అను నామధేయం కలది. ఆమెను ప్రార్థించండి. మీ కార్యం నెరవేరుతుంది." వెంటనే శ్రద్ధా భక్తులతో ఆమెను వేలుపులిలా స్తుతించారు.
శ్లో॥ 
యదుద్భవా స్సత్త్వరజస్తమోగుణా | స్సర్గ స్థితి ధ్వంస విధాన కారకా ॥ 
యదిచ్ఛయా విశ్వమిదం భవాభవౌ | తనోతి మూల ప్రకృతిం నతాస్స్మతామ్ ॥ 
పాహిత్రయోవింశ గుణాన్ సుశబ్దితాన్ | జగత్యశేషే నమధిష్ఠితా పరా ॥ 
యద్రూప కర్మాణి జగత్రయే2పితే | విదుర్న మూల ప్రకృతిం నతాస్స్మతామ్ ॥ 
యద్భక్తి యుక్తాః పురుషాస్తు నిత్యం । దారిద్ర్య మోహాత్యయ సంభవాదీన్ ॥ 
న ప్రాప్ను వంత్యేవ హి భక్తవత్సలా। సదైవ మూల ప్రకృతిం నతాస్స్మతామ్ ॥ 
కురు కార్యం మహాదేవి దేవానాం నః పరేశ్వరి | విష్ణు మోహం హర శివదుర్గే దేవి నమోస్తుతే॥
తా॥ 
దేని నుండి సత్త్వరజస్తమో గుణములనే త్రిగుణములు పుట్టాయో, ఏది సృష్టి స్థితి లయములను కర్మలను అనుష్టిస్తున్నదో, దేని సంకల్పంచే ఈ విశ్వం జనన మరణాలను పొందుతూ ఉన్నదో అట్టి మూల ప్రకృతికి నమస్కారం. సంపూర్ణమైన ఈ జగత్తు నందు సుశబ్దములచే, సుస్పష్టంగా ప్రకటింప బడిన ఇరువది మూడు గుణాలను సమన్వయ పూర్వకంగా అధిష్ఠించి ఉన్న పరాశక్తి మమ్ము రక్షించుగాక! ముల్లోకముల లోని జనులు ఏ దేవి యొక్క రూపమును, కర్మలను ఎరుగరో అట్టి మూల ప్రకృతిని నమస్కరిస్తున్నాను. జనులు దేని యందు భక్తి శ్రద్ధలు కలిగి ఉంటే..... సర్వదా దారిద్య్రము, అజ్ఞానము, చావు - పుట్టుకలు వీటిని నిశ్చయంగా పొందరో అట్టి భక్తివత్సలయగు మూలప్రకృతికి నమస్కారం. ఓ మహాదేవి! పరమేశ్వరీ! మా కార్యాన్ని నెరవేర్చు. ఓ శివా! దుర్గాదేవీ! విష్ణువు యొక్క మోహాన్ని తొలగించు నీకు నమస్కారం.
ఓ దుర్గా! దామోదరుడు బృందా దేవిని మరచి పోలేక ఆమె చితా భస్మాన్ని ఒడలంతా పూసుకొని మతిలేనివాడై అక్కడే తిరుగుతున్నాడు. వైకుంఠం వెలవెల పోయింది. మా ప్రయత్నాలు వ్యర్థమయ్యాయి. అమ్మా! ఇదంతా ప్రకృతి స్వరూపిణి వైన నీ మాయ! విష్ణువు తిరిగి స్వస్థుడై తన లోకాన్ని చేరేటట్లు జ్ఞానబోధ చేయి. ఆయనను లోక పాలకునిగా నిలపెట్టు.
ఇలా స్తుతిస్తున్న దేవతలకు దిగంత వ్యాప్తము, పరమ శాంతము ఐన తేజో మండలం ఆకాశంలో ప్రత్యక్షమై దాని మధ్యనుండి దివ్యవాణి ఈ విధంగా వినిపించింది. “ఓ వేలుపు లారా! మూల ప్రకృతినైన నేను గౌరీ, లక్ష్మీ, సరస్వతి అను మూడు రూపాలను ధరించి ఉన్నాను. మీరు వారిని ఆశ్రయించండి. నా ఆజ్ఞచే వారు మీ కోర్కెను సఫలం చేస్తారు. ఇలా పలికి ఆ తేజస్సు అంతర్హితమైంది. ఆకాశవాణి వాక్యాలను ఆదరంతో విన్న వేల్పులంత విస్మితులై పరమ భక్తితో గౌరి, లక్ష్మీ, సర్వస్వతులకు ప్రణమిల్లి స్తుతించగా ఆ దేవీ మూర్తులు స్వస్వరూపంతో సాక్షాత్కరించారు. గీర్వాణులు వారిని పొగడి తమ కార్యాన్ని విన్నవించారు. ప్రసన్నలైన ఆ దేవీ మూర్తులు వారికి బీజాలనిచ్చి..... విష్ణువు ఉన్న స్థానంలో నాటమని ఆదేశించి మీ కార్యం సిద్ధిస్తుందని వరమిచ్చి అదృశ్యులయ్యారు.
వెంటనే వారందరు బృందా దేవి అగ్ని ప్రవేశం చేసిన చితా భూమిని చేరుకొన్నారు. అక్కడ బృందాదేవి కొరకు జుట్టు పీక్కొంటూ పిచ్చివానిలా రోదిస్తున్న విష్ణువును చూచి విస్మితులై ఆ చితాభూమి యందు బీజాలను నాటి దేవీ మూర్తులను పొగడుతూ నిల్చున్నారు. జాగు లేకుండ ఆ బీజాల నుండి గౌరీ దేవి అంశగా తులసి, లక్ష్మీ దేవి అంశగా మల్లె, సరస్వతి అంశగా ధాత్రి (ఉసిరిక) అను మూడు మొక్కలు ఉద్భవించాయి. మహా లావణ్య రత్నాకర మనదగిన స్త్రీ రూపాలలో వ్యక్తమైన ఆ మూడు మొక్కలను చూడగానే దామోదరుడు వాటిపై మరులు గొని లేచి నిల్చుని వలపు రెట్టించగా అపరిమితాను రాగంతో వాటిని రెప్ప వేయకుండ చూచాడు. తులసి, ధాత్రి కూడా హరిని ప్రేమతో చూచారు. మల్లె ఈర్ష్యతో చూచింది.
పూర్వం లక్ష్మీ దేవి నుండి ఏ బీజం సమర్పింప బడిందో ఆ బీజం నుండి పుట్టిన 'మల్లె పడుచు' ఆ కారణం చేతనే విష్ణువు యందు ఈర్ష్యా భావాన్ని పొందింది. అందుకనే మల్లె గర్హితమైన 'బర్బరి' అనే నిందా నామాన్ని పొందింది. ధాత్రి మరియు తులసి మొక్కలు మాధవునిపై మమత చూపిన కారణంగా ఆయనకు సదా ప్రీతి పాత్రములయ్యాయి. 
అప్పుడు విష్ణువు దుఃఖాన్ని వీడి స్వస్థుడై వారిద్దరితో కూడి సుపర్వులు జయజయ ధ్వానాలు చేస్తూండగా సంతోషంతో వైకుంఠాన్ని చేరాడు. కార్తీక మాసంలో ధాత్రి మరియు తులసి పూజ సర్వదేవతలకు విశేషించి విష్ణువుకు మిక్కిలి ప్రీతికరం. రెంటిలోను తులసి మరింత ధన్యము, శ్రేష్ఠమూను తులసి గౌరీదేవి అంశ అయిన కారణంగా ఒక్క వినాయకుని తప్ప మిగతా దేవతలను తులసితో పూజించవచ్చు. తులసి సర్వదేవతలకు ప్రీతిని కలిగించి తనను కొల్చిన వారి కోర్కెలను తీరుస్తుంది. ఈ గాధ సర్వపాపహరము, సర్వకామ ప్రదమూను."

## శంఖచూడుని జననం
సూతుడు శౌనకాది మహర్షులతో ఇలా అంటున్నాడు. "ఓ ఋషులారా! శ్రవణ మాత్రం చేతనే శివభక్తి దృఢమయ్యే శంఖచూడుని వృత్తాంతాన్ని చెపుతున్నాను వినండి.
మరీచి ప్రజాపతి యొక్క కుమారుడే కశ్యప మహర్షి. ఆయన ధర్మాత్ముడు. దక్షుడు తన కుమార్తెలలో పదముగ్గురు కుమార్తెలను కశ్యపున కిచ్చి వివాహం చేశాడు. దేవ దానవులతో కూడి స్థావర జంగమాత్మకమైన ఈ జగత్తంతా వారి సంతానమే. కశ్యపుని భార్యలలో దనువు అనే ఆమెకు మహా బలశాలులైన అనేక మంది పుత్రులున్నారు. అందులో ఒకడు విష్ణుచిత్తుడు. అతని పుత్రుడు దంభుడు చాలా ధర్మాత్ముడు, జితేంద్రియుడు విశేషించి విష్ణుభక్తుడు. అతనికి పుత్ర సంతానం లేని కారణంగా దుఃఖించి శుక్రుని గురువుగా భావించి కృష్ణ మంత్రాన్ని స్వీకరించి పుష్కర తీర్ధంలో లక్ష సంవత్సరాలు గొప్ప తపస్సు చేశాడు. స్థిరాసనంలో ఉండి చిరకాలం కృష్ణ మంత్రాన్ని ఏకాగ్రతతో జపించాడు. అతని శిరస్సు నుండి దుస్సహమైన తేజస్సు ఉద్భవించి సర్వత్ర వ్యాపించగా దానిని భరించ లేక ఇంద్రాది బృందారకులు వాణీపతిని ఆశ్రయించారు. దంభుడు విష్ణు భక్తుడని యెరిగి వారితో కూడి విధాత వైకుంఠానికి వెళ్ళాడు. వెన్నునికి విషయాన్ని చెప్పి అందరూ రక్షించమని వేడు కున్నారు. ఆయన వారందరికి అభయాన్నిచ్చి పంపించి తాను పుష్కర తీర్ధానికి చేరుకొన్నాడు. చేరుకొని దంభుని మధుర వచనాలతో ప్రోత్సహించి నీ అభీష్టాన్ని తెలుప వలసిందని కోరగా వాడిలా వరాన్ని కోరాడు.
“ఓ దేవదేవా! నీకు నమస్కారం, లక్ష్మీపతీ! నాపై దయను చూపు. నీ భక్తుడు, మహా బల పరాక్రమ వంతుడు, ముల్లోకాలను జయించగల వాడు, అమరులకు సైతం అజేయుడు అగు పుత్రుని అనుగ్రహించు." దంభుని అనుగ్రహించి దామోదరుడు వైకుంఠానికి
వెళ్ళాడు - దంభుడు స్వగృహానికి వచ్చాడు. వచ్చి ఇష్ట కథా వినోదాలతో రమ్య వనారామ విహారాలతో భార్యతో కూడి సుఖిస్తుండగా కొంత కాలానికి ఆమె గర్భవతి అయింది. ఆమె గర్భాన ధర్మాత్ముడైన మహా పురుషుడు ఉదయించ బోతున్నాడు కనుక రోజు రోజు ఆమె యందు దివ్య తేజస్సు అధికమై గృహాన్ని వెలుగులతో నింపేసింది. మునులారా! శ్రీకృష్ణునికి అత్యంత సన్నిహితుడైన కూర్మి నెచ్చెలి. రాధా దేవిచే శపింప బడిన వాడు ఐన సుదాముడనే గోపాలుడు ఆమె గర్భంలో ఉన్నాడు.
తిథులు నిండగానే శుక్ల పక్షంలో ప్రాగ్దిశ పొలుపుగా పున్నమ చంద్రుని ప్రసవించినట్లు; దంభుని భార్య సుకుమార గాత్రుడైన పుత్రుని కన్నది. పుత్రోదయం కాగానే ఊరంతా ఉత్సవాన్ని జరిపి బ్రాహ్మణులను పిలిపించి శుభ ముహూర్తంలో కుమారునికి శంఖచూడుడు అని నామకరణం చేశాడు..... దంభుడు. ఆ బాలుడు శుక్లపక్ష చంద్రునిలా దినదినాభివృద్ధిని పొంది ఆట పాటలతో తల్లిదండ్రులకు ఆనందాన్ని సమకూరుస్తూ విద్యల నభ్యసిస్తూ పెరిగి పెద్దవాడై అందరికి ప్రీతి పాత్రు డయ్యాడు.

## శంఖచూడుని వివాహం
అప్పుడా శంఖచూడుడు జైగీషన్య మహర్షి ఉపదేశాన్ని పొంది ఇంద్రియాలను నిగ్రహించి మనస్సును ఏకాగ్రం చేసి పుష్కర క్షేత్రంలో గురూపదేశం వలన లభించిన బ్రహ్మ మంత్రాన్ని జపిస్తూ చిరకాలం తపస్సు చేశాడు. అతని తపస్సుకు ప్రీతుడైన పితామహుడు కట్టెదుట ప్రత్యక్షమై నీ మనోగతాన్ని తెలుపవలసిందని కోరగా అతడు వినయంతో అవనత శిరస్కుడై ప్రణమిల్లి స్తుతించి ఇలా కోరాడు. “ఓ పితామహా! నువ్వు సృష్టి కర్తవు. వేల్పులలో పెద్దవాడవు. ఆదిజుడవు. నీ వాక్కు తిరుగులేనిది. దేవత లందరిని నేను నిర్జించేటట్లు వరం ఇయ్యి."
బ్రహ్మగారు 'తథాస్తు' అని పలికి లోకంలో గల అన్ని మంగళ వస్తువుల కంటే మంగళప్రదమైనది, సర్వత్ర విజయప్రదమైనది, దివ్యమైనది అగు శ్రీ కృష్ణ కవచాన్ని శంఖచూడున కిచ్చి ఇంకా ఇలా ఉపదేశించాడు. "వత్సా! నువ్వు తక్షణం బదరికి వెళ్ళు. అక్కడ ధర్మధ్వజుని కుమారై అయిన తులసి నీ కోసం తపస్సు చేస్తున్నది. ఆమెను వివాహం చేసుకో. నీకు మేలగు గాక!" ఇలా ఉపదేశించి వెంటనే అదృశ్యుడయ్యాడు బ్రహ్మ. సత్వరమే శంఖచూడుడు కృష్ణ కవచాన్ని మెడలో కట్టుకొని బ్రహ్మగారి ఆజ్ఞ ననుసరించి బదరికాశ్రమ భూమిని చేరాడు. చేరి ఆ పరిసర ప్రాంతాలలో సంచరిస్తూండగా తన మేని స్వర్ణ కాంతులతో సమీప భూమినంతా నీరెండలు కాయిస్తూన్న ఒక లావణ్యరాశి ఐన తపస్వినిని చూచి ఈమెయే తులసి అని నిశ్చయించుకొని ఆమెను సమీపించి మధురంగా ఇలా అన్నాడు.
“ఓ మంగళాంగీ! నీ వెవరు? నీ నామధేయాన్ని వహించి ఏ అక్షరాలు సార్ధకతను పొందాయి! నీకు జన్మ నిచ్చిన పుణ్య దంపతులెవరు? నువ్విక్కడ ఒంటరిగా ఉండి ఏం చేస్తున్నావు? నన్ను నీ సేవకునిగా అంగీకరించు. తోడుగా ఉంటాను. అంతేకాదు. నీ సహచర్యం కంటే నాకు త్రిలోకాధి పత్యం ఎక్కువేమీ కాదు!.”
దాని కామె కోయిలలు సైతం సిగ్గు పడే మధుర స్వరంతో ఇలా సమాధానమిచ్చింది: “ఓ ఆగంతుకా! నేను ధర్మధ్వజుని కుమార్తెను. నా పేరు తులసి. ఇక్కడి తపోవనంలో ఉండి తపస్సు చేసుకొంటున్నాను. నువ్వేదో సేవకునిగా అంగీకరించమని కోరేవు. నీ ముఖం చూస్తే ఉత్తమకుల సంజాతుడవని తోస్తున్నది! నువ్వు అనదగిన మాటేనా అది? వద్దు! ముద్దు గుమ్మలతో పొత్తు వద్దు! స్త్రీ నరక ద్వారం. అనాచారానికి ఆటపట్టు. పాపాలకు పట్టుగొమ్మ. మల భూయిష్ఠపు తోలు బొమ్మ. దోషస్థానం. ఉత్తమలోక ప్రాప్తికి విఘ్న కారకమైన గండ కత్తెర. యువతి గరళ వల్లి, చిగురు బోడుల చూపులు విషం. పలుకులు హాలాహలం. మనస్సు కాలకూటం. పైపైకి వెన్నెల తీగలు మొఱుగు బోండ్లు! పంచదార బొమ్మలు! అమృతగుళికలు! పాము కాటుకు విషవైద్యం చేసే వెజ్జులున్నారు. ప్రమదల పాశంలో చిక్కిన వానిని బ్రహ్మాదులు రక్షించ లేరు. సాధకులకు సంకెల స్త్రీ, లేడి కన్నుల వన్నెలాడుల కంటి చూపు తగిలెనా ఆ ఉన్మాదాన్నుండి రక్షించేవాడు లేడు. పురుషునికి స్త్రీని మించిన మాదక వస్తువు లేదు. ఇక్కడ నుండి సుఖంగా వెళ్ళిపో".
తీవ్రంగా కామినీ గర్హణం (స్త్రీ నింద) చేసిన తులసి వాక్కులకు సమాధానంగా శంఖచూడుడిలా అన్నాడు: “ఓ దేవీ! నువ్వు చెప్పిన సర్వము అసత్యం కాదు. అలా అని సత్యము కాదు. కొంత సత్యము - కొంత అసత్యము ఉంది. స్త్రీ పురుషులు, ప్రకృతి పురుషులు కదా! ప్రకృతి లేని పురుషుడు, పురుషుడు లేని ప్రకృతి ఉంటుందా? జన్మ ఎత్తాక శరీరం ప్రకృతి మీద ఆధారపడి బ్రతుకుతూన్నది గదా! లేని యెడల మరణం తథ్యం కదా! అలాటప్పుడు ప్రకృతి పాశంలో చిక్కుట అనే దానికి ఆధారమేముంది?.
సంసారంలో భార్యా భర్తల మనసులు కలిసి, భార్య అనురాగవతి అయితే 'అమృత వల్లి' లేనిచో విషవల్లి. చతుర్విధ పురుషార్ధాలకు స్థానమైంది స్త్రీ. పురుషుని బలానికి, ఉత్సాహానికి పట్టుగొమ్మ స్త్రీ! ఆనందానికి ఆటపట్టు స్త్రీ! సంతానానికి క్షేత్ర స్థానం స్త్రీ! ఉత్తమ దివ్యక్షేత్రం సీ! ఉత్తమ తీర్థరాజం స్త్రీ! భోగమోక్ష స్థానం స్త్రీ! ఉత్తమ లోకాలన్నీ స్త్రీ
యందే ప్రతిష్ఠితమై ఉన్నాయి. పంచేంద్రియాలకు ఏకకాలమందు ఆనందాన్నిచ్చే ఆనందధామం స్త్రీ.
ఏదైతే ప్రాణాలను హరిస్తుందో వైద్య శాస్త్రంలో...... దానినే శుద్ధి చేసి (సంస్కారం) వాడితే ప్రాణదానం చేస్తుంది. ఏ స్త్రీ ఐతే మాదక వస్తువు అవుతుందో దానిని నియంత్రణ చేస్తే మోక్ష ప్రాప్తికి హేతు వవుతుంది! నా మాట విను. నువ్వు పతివ్రతలలోకెల్ల పతివ్రతవు! నేను పాప చింతన గల కాముకుడను కాను! నువ్వు కూడ అట్టి దానవు కావని నే నెరుగుదును. బ్రహ్మగారి ఆజ్ఞ మేరకు నేనిక్కడకు వచ్చాను. ఓ శుభాంగీ! నేను నిన్ను గాంధర్వ విధిలో పాణిగ్రహణం చేస్తాను. ఎవరి పేరు చెపితే దేవతలు వణికి పోతారో ఆ శంఖచూడుడను నేనే! నా తండ్రి పేరు దంభుడు. పూర్వ జన్మలో నేను శ్రీ కృష్ణునికి కూర్మి చెలికాడైన సుదాముడనే గోపాలకుడను. రాధాదేవి శాపంచే ఈ జన్మలో దానవ వీరుడనై జన్మించాను. వాసుదేవుని వర ప్రభావంచే నాకు పూర్వజన్మ స్మృతిజ్ఞానం కలిగింది.” ఇలా సముచితంగా పలికి విరమించాడు శంఖచూడుడు.
శంఖచూడుని పలుకులు చెవులకు అమృతపు చినుకులై తోచ; తులసి కలకంఠంతో సుధా మధురంగా ధర్మ సమ్మతమైన మరియు అర్థవంతమైన వాక్కులనిలా పలికింది.
“ఓ ధర్మ విశారదా! నీ తాత్త్విక విచారణ చేతను, నీ సాత్త్విక మనోభావాల చేతను నన్ను జయించావు. ఈ లోకంలో ఏ పురుషుడు స్త్రీ కడగంటి చూపులకు వశుడు కాడో వాడే ధన్యుడు. స్త్రీకి లొంగి పోయిన వాడు ఎంత పండితుడైన, ఎట్టి పవిత్ర కర్మల నాచరించినా... వాడు నిందార్హుడే! సర్వదా శౌచ విహీనుడే! దేవతలు వాని విషయంలో తిరస్కార భావాన్ని చూపుతారు. అట్టి వానికి లోకంలో గౌరవ మేముంటుంది? చావు పుట్టుకల వలన సంక్రమించిన మైల నుండి బ్రాహ్మణుడు పది, క్షత్రియుడు పన్నెండు, వైశ్యుడు పదిహేను, శూద్రుడు ముప్పది రోజులలోను పరిశుద్ధుడవుతున్నాడు. కాని స్త్రీ వ్యామోహంలో చిక్కుకొన్న పురుషుడు చితిపై దహింపబడిన తర్వాత మాత్రమే శుద్ధుడవు తున్నాడు. స్త్రీచే జయింపబడిన వాడు సమర్పించిన పిండాన్ని, తర్పణాలను పితృదేవతలు సంతోషంతో స్వీకరించరు. అతడు అర్పణ చేసిన పుష్ప ఫలాలను దేవతలు ముట్టుకోరు, జ్ఞానము, తపస్సు, జపము, హోమము, విద్య, పూజ, దానము ఇవన్నీ ఇంద్రియాలను జయించటం కొరకే ఉద్దేశింప బడ్డాయి. 
స్త్రీలోలుడైన వానికి అవన్ని వ్యర్థమే గదా! ఓ జ్ఞాన విశారదా! నీ విద్యను, ప్రభావాన్ని, జ్ఞానాన్ని పరీక్షించటం కొరకు మాత్రమే నేనలా మాట్లాడేను! వరుని పరీక్షించిన తర్వాతనే కదా వధువు వరించాలి.”
తులసి ఇలా పలికి విరమించిన సమయంలోనే విరించి ప్రత్యక్షమై "ఓ శంఖచూడా! ఈమెను గాంధర్వ విధి విధానంగా వివాహం చేసుకో. జ్ఞానవంతురాలైన ఈమెకు జ్ఞాని వైన నీతోడి వివాహం గొప్ప మేలుచేకూర్చగలదు. విరోధం లేనిది, దుర్లభమైనది ఐన సుఖాన్ని విడిచిపెట్ట కూడదు. ఓ లక్షణవతీ! నువ్వితనితో కూడి సర్వలోకాలలో విహరించి సుఖించు. ఇతడు పంచత్వాన్ని పొందాక గోలోకంలో శ్రీ కృష్ణుని చేరుకొంటాడు. పిమ్మట నువ్వు వైకుంఠానికి వెళ్ళి విష్ణు సాన్నిధ్యాన్ని పొందగలవు."- ఇలా వారిద్దరిని ఆశీర్వదించి బ్రహ్మ తన ధామమును చేరుకొన్నాడు. శంఖ చూడుడు గాంధర్వ విధిచే తులసిని వివాహం చేసికొని తన నివాసాన్ని చేరి సుఖించాడు.

## శంఖచూడుని పూర్వ జన్మ వృత్తాంతం
ఈ విధంగా గొప్ప తపస్సు చేసి వారిజోద్భవునిచే వరాలను పొంది సౌందర్య రాశి, సుగుణ వారాశి ఐన తులసిని భార్యగా చేపట్టి, శుభ యోగాలతో తిరిగి వచ్చిన శంఖచూడుని సమస్త దానవ లోకం ఎదురేగి ప్రణమిల్లి స్తుతించి స్వాగతం చెప్పింది. దానవ గురువైన శుక్రుడు అతనిని చేరి దేవదానవుల వృత్తాంతాన్ని, దేవతల చేతిలో దానవుల పరాజయాన్ని చెప్పి దానికి ప్రతీకారాన్ని చెయ్య వలసిన అవసరాన్ని బోధ చేశాడు. చేసి సమస్త దానవ లోకానికి శంఖ చూడుని సార్వభౌమ స్థానంలో పట్టాభిషేకం చేశాడు. ఆ సమయంలో దానవు లందరు గొప్ప ఉత్సవాన్ని జరుపు కొన్నారు. ప్రకృతి అంతా ప్రసన్నంగా ఉండి అనుకూల వాయువులు వీచాయి. దానినే భావి శుభంగా భావించి దానవేంద్రుడు ఇంద్రునిపైకి దండు నడిపాడు. ఇంద్రుడు కూడా బృందారకులతో కూడి యుద్ధ సన్నద్ధుడయ్యాడు.
దేవ దానవ సంగ్రామం ప్రారంభమైంది. రథస్థులై కొందరు, అశ్వారూఢులై కొందరు, గజాధిరోహణులై కొందరు కయ్యాన్ని నడుపుతున్నారు. వీరుల హూంకారాలతో, కార్ముక గుణ టంకారాలతో, రివ్వు రివ్వున దూసుకుపోయే శరపరంపరా రావాలతో సంగర రంగం అమిత కోలాహలంగా ఉంది. శంఖచూడుని శరాఘాతాలకు అశ్వారుఢులైన అమరులు ఉసురులు వీడి ఉల్కాపాతంలా రాలి పోతున్నారు. హస్త్యారోహకులైన విక్రాంతులు ప్రియురాలి వక్షస్థలంపై నిద్రిస్తున్న వారిలా కరి కుంభాలపై వాలి పోతున్నారు. అతని విక్రమాటోపానికి
అమర వాహిని గడ్డ కట్టిన సముద్రంలా స్తంభించింది. ఈ విధంగా దానవేంద్రుడు తన పరాక్రమంతో ముల్లోకాలను జయించి యజ్ఞ భాగాలను పూర్తిగా స్వీకరించి తానే ఇంద్రుడయ్యాడు. దిక్పాలకుల అధికారాలను తానే నిర్వహించ సాగేడు. పంచభూతాల మీద ఆధిపత్యాన్ని వహించాడు. ఈ విధంగా సకల భువనాలకు శాసకుడై అనేక సంవత్సరాలు పాలించాడు.
అతని రాజ్యంలో దుర్భిక్షము, రోగాలు, అంటు వ్యాధులు, మనోవ్యాధులు లేవు. భూమి దున్నకుండానే పండేది. విషకీటకాల భయం లేదు. అతివృష్టి అనావృష్టి భాధలు లేవు. ఓషధులు రసవంతములై స్వస్వరూపంతో సాక్షాత్కరించేవి. తరువులన్ని ఫలభారంచే వంగిన కొమ్మలు గలవై బాటసారుల ఆకలిని తీర్చేవి. నదులన్ని మధుర జల పూరితములై ఏ ఉపద్రవాలు లేకుండ ప్రవహించేవి. సరస్సులన్నీ సరోజ పండములతో, భ్రమరకుల ఝంకారంతో మహా శోభాయమానంగా దర్శనమిస్తున్నాయి, వాయువు పరిమళ భరితమై సుఖ శీతల స్పర్శతో రతి పరిశ్రాంతులైన వారి అలసటను పోగొడుతున్నది. అతని పాలనలో ఈర్ష్యా పరులు, అసూయాగ్రస్తులు ఐన దేవతలు వెలితిగా తక్కిన వారందరు నిర్విచారులుగా సుఖించారు. శాప వశాన దానవ వంశంలో జన్మించినా అతనిలో ఏ మాత్రము దానవ లక్షణాలు లేవు.
ఇలా ఉండగా....... శంఖచూడుడు పొందుతూన్న ప్రజాభిమానాన్ని అతని అభ్యుదయాన్ని చూచి, జ్ఞాతి వైరం కారణంగా ఓర్వలేక, దుఃఖితులైన దేవతలు బ్రహ్మగారితో మొరపెట్టుకొని; ఆయనతో కలిసి వైకుంఠానికి వెళ్ళి చుతుర్భుజునితో సంగతులన్ని సముఖంలో విన్నవించి ముప్పు తప్పించి, మునుపటి వైభవాన్ని కల్పించమని పరిపరి విధాల ప్రార్థించగా ఆయన ఆలకించి ఇలా అన్నాడు.
“ఓ పద్మసంభవా! దేవతలారా! శంఖచూడుని వృత్తాంతం సర్వము నాకు తెలుసు. పూర్వ జన్మలో అతడు నా భక్తుడైన సుదాముడనే గోపాలకుడు. శివలోకం సమీపంలో గోలోకము, శంకరుని గోశాల రెండూ ఉన్నాయి. నా అవతారమైన శ్రీ కృష్ణుడు శంభుని ఆజ్ఞచే ఆ లోకానికి అధిపతిగా అక్కడ ఉంటూ పశుపతి యొక్క పశువులను సంరక్షిస్తూన్నాడు. శ్రీ కృష్ణుని విహార ప్రియురాలు..... రాధ. ఆమె ప్రకృతి కంటే ఉత్కృష్టమైన లోకమాత. శంకరుని అనుగ్రహంచే లభించిన గోలోకాధి పత్యాన్ని వహించి రాధా మాధవులు ఆయన నామ సంకీర్తనం చేస్తూ యథేచ్చా విహారం చేస్తూ క్రీడిస్తూ ఉంటారు. ప్రకృతి- పురుషులైన రాధా కృష్ణుల సంతానమే "ఈ గోవులు, గోపాలకులు, గోపికలు. ఆ గోలోకంలోని వారంతా... రాధా కృష్ణులను సేవిస్తూ తన్మయులై మైమరచి పోతూ ఉంటారు. అక్కడ అంతా భక్తి మినహా మరొకటి ఉండదు. ఉపాధిని పొంది దుఃఖాన్ని అనుభవిస్తూన్న జీవుడు తిరిగి పరమాత్మను చేరుకొనాలనే తపనే భక్తి. తనను తాను ప్రేయసిగా భావించుకొంటూ పరమాత్మను ప్రియునిగా భావించి చేసే సాధనయే 'మధుర భక్తి', బృందారకులారా! పరమాత్మను తెలుసుకో గోరే వారికి ఇది చాలా సుకరమైన మార్గం సుమా! ఎందుకంటే ప్రేయసీ ప్రియులిద్దరు పరస్పరం ఒకరిపై ఒకరు మధుర భావాలనే కలిగి ఉంటారు. అక్కడ అరిషడ్వర్గాలు లేవు. అదొక రస ప్రపంచం! మధురైక జీవనం!! అనంద హేల!!! ముక్త జీవులుండే స్థానం..... గోలోకం.
సుదాముడనే గోపాలకుడు శంకరుని లీలచే ఒకప్పుడు రాధా దేవి జగన్మోహన సౌందర్యాన్ని చూచి మోహితుడు కాగా ఆమె అతనిని దానవుడవు కమ్మని శపించింది. ఆ శాపం ఆగ్రహంతో ఇచ్చింది కాదు- అనుగ్రహంతో చూపిన ముక్తి మార్గం! ఎలాగంటే పరస్త్రీ వ్యామోహం మానవ లక్షణం కాదు. దానవ లక్షణం! అందుకని దానవుడవు కమ్మని శపించింది. అంతేకాదు! సుదామునిలో ఎక్కడో ఒక మూల వరి ముల్లంతైనా కామబీజం ఉంది. అది కూడ నశిస్తే కాని సాయుజ్య ముక్తి లభించదు. కోరికలే పునర్జన్మ హేతువులు కదా! సుదాముడు రాధా దేవి శాపానికి భయకంపితుడై వేడుకోగా రుద్రుని చేతిలో మరణాన్ని నిర్ణయించాడు శ్రీకృష్ణుడు. మరణానంతరం ఈ శంఖచూడుడు తిరిగి గోలోకాన్ని చేరుకుంటాడు. ఈ సత్యాన్ని తెలుసుకొని మీరంతా శంభుని శరణు కోరండి. నేను కూడా ఆయన దర్శనానికి వస్తున్నాను అని విరమించాడు విష్ణువు! అంత వారంతా శివలోకానికి వెళ్ళారు.

## దేవతలు శంకరుని శరణు వేడుట
ఆ లోకం ముప్పైరెండు కోట్ల యోజన విస్తారము, ఎనిమిది వాకిళ్ళు కలది. అది నిరాధారమైనది. భూత నిర్మితం కానిది. మొదటి దైన తూర్పు వాకిలిని.... బ్రాహ్మీ శక్తితో కూడి హంస వాహనా రూఢుడై అసితాంగ భైరవుడు రక్షిస్తూంటాడు. ఆగ్నేయ ద్వారాన్ని మాహేశ్వరీ శక్తితో కలిసి అజ (మేకపోతు) వాహనారూఢుడై రురుభైరవుడు కావలికాస్తూ ఉంటాడు. దక్షిణ ద్వారంలో మయూర వాహనారూఢుడై కౌమారీ శక్తి సహితుడై చండ భైరవుడు నిలబడి ఉంటాడు. నైరుతి ద్వారంలో వైష్ణవీ శక్తి సహితుడై గరుడ వాహనంతో కూడి క్రోధ భైరవుడుంటాడు.
వారాహీ శక్తితో కూడి మహిష వాహన సమేతుడై పశ్చిమ ద్వారాన్ని రక్షిస్తూ ఉంటాడు..... ఉన్మత్త భైరవుడు. మాహేంద్ర శక్తి మేళనంతో గజవాహనంతో కూడి కపాల భైరవుడు వాయవ్య ద్వారంలో ఉంటాడు. కాక వాహనంతో కూడి చాముండీ శక్తి సహితుడై ఉత్తర ద్వారంలో భీషణ భైరవుడు రక్షగా ఉంటాడు. ఈశాన్య ద్వారంలో మహాకాళీ శక్తి సమేతుడై సంహార భైరవుడు కావలి ఉంటాడు.
విరించి, మాథవ, పురందరులు బృందారక పరివృతులై అష్ట భైరవ పరిరక్షితమైన అష్ట ద్వారాలను గడిచి శివ సభా మంటపాన్ని చేరుకొన్నారు. ఆ మంటపం చతుర్ద్వార పరివృతం - చతుర్వేద శోభితం. తూర్పు ద్వార గోపురం ధవళ వర్ణ శోభితమైన ఋగ్వేదమయం, పశ్చిమ ద్వార గోపురం శుభ్ర వర్ణ సమలంకారమైన సామవేదమయం. దక్షిణ ద్వార గోపురం నీల వర్ణ విరాజమానమైన యజుర్వేదమయం. ఉత్తర ద్వార గోపురం కుంకుమ రాగ రంజితమైన అధర్వణ వేదమయం. చతుర్వేద ద్వారాలను గడిచి మహాద్వారాన్ని సమీపించి అక్కడ ద్వార పాలకుడైన నందీశ్వరుని స్తుతించి అతని అనుమతితో సర్వేశ్వరుని సాన్నిధ్యానికి చేరుకొన్నారు. బృందారక బృందం.
ప్రణవార్ధ స్వరూపుడు, మూర్తి త్రయాతీతుడు, సచ్చిదానందాత్మక పరబ్రహ్మ శబ్ద వాచ్యుడు అయిన సర్వేశ్వరుడు నవరత్న స్థగిత స్వర్ణ సింహాసనాన్ని అధిరోహించి........
వేదాలు స్తుతిస్తూండగా..
అరవై నాలుగు సిద్ధులు ఊడిగం చేస్తూండగా....
దేవ శ్రేష్ఠులు కైదండ యొసగగా....
కూతి, ఖ్యాతి, ధృతి, ప్రీతి, అరుంధతి ఇత్యాది ఏకాదశ పతివ్రతలు పరిచర్యలు చేస్తూండగా...
సావిత్రి, గాయత్ర్యాది మంత్ర శక్తులు మనవి తెల్పుతుండగా...
లక్ష్మి, వాణి, శచీ దేవ్యాదులు కైవారం చేస్తూండగా.....
తుంబురు, నారదాదులు గానం చేస్తూండగా......
రంభోర్వశీ మేనకాదులు సుకుమార లాస్యాన్ని నెరవేరుస్తూండగా.....
ఏకాదశీ రుద్రులు, ద్వాదశాదిత్యులు, అష్టవసువులు, రుద్రగణ, ప్రమధగణ, దేవగణ, భక్త గణాలు, జయజయ ధ్వానాలు చేస్తుండగా..... కిరీట కుండల రత్నమాలా విభూషితుడై, భస్మోద్ధూళిత సర్వాంగుడై, కేళి పంకజ లీలా హస్తుడై సుందర మందహాస వదనార విందుడై దర్శన మిచ్చాడు.
ఆదివ్య మంగళ విగ్రహాన్ని సందర్శించి దేవతలు అక్షుల ఆనందాశ్రువు లొలుక దీనంగా శంఖచూడుని వృత్తాంతాన్ని మనవి చేసి రక్షించమని ప్రార్థించారు.

## బ్రహ్మాదులకు శివుని ఉపదేశం
అంత బ్రహ్మాదుల ప్రార్థనలను ఆలకించి సర్వేశ్వరుడైన శంకరుడిలా అన్నాడు: "ఓ గీర్వాణులారా! శంఖచూడుని వృత్తాంతం నాకు విదితమే. మీరు భయాన్ని విడిచి పెట్టండి. ఈ విష్ణువు ఒకప్పుడు కృష్ణావతారాన్ని పొంది తాను స్వతంత్రుడనని భావించి మోహితుడై రాధతో స్వేచ్ఛాచారియైనాడు. నేను నామాయచే వారి మంచి బుద్ధిని అపహరించి వారి చేతనే స్వేచ్ఛాచారియైన సుదామునకు శాపమిప్పించి తిరిగి నా మాయను ఉపసంహరించాను. ఆ సుదాముడే ఈ శంఖచూడుడు. ఇప్పుడు మీరు వెంటనే కైలాసానికి వెళ్ళి అక్కడ రుద్రుని సందర్శించండి. నా పూర్ణ రూపమే రుద్రుడు. అతడు భక్త సులభుడు." అని పలికి అంతర్హితుడయ్యాడు.
తదనంతరం దేవతలు రుద్రుని సందర్శించి తమ గోడు వెళ్ళ బుచ్చుకోగా ఆయన శంఖచూడుని పరిమార్చి మీకు అభ్యుదయాన్ని కలుగ చేస్తానని అభయమిచ్చి పంపించాడు.

## రుద్రుడు శంఖచూడుని వద్దకు పుష్పదంతుని దూతగా పంపుట
తక్షణం ఆ దానవుని మట్టు పెట్ట సంకల్పించి తన కిష్టుడైన పుష్పదంతుని (చిత్ర రధుడు); అక్కడ, చెప్ప వలసిన మాటలను చెప్పి శంఖచూడుని వద్దకు రాయబారిగా పంపించాడు. ఆ గంధర్వ రాజు మనోహరమైన దానవుని నగరానికేగి ద్వార పాలక పరిరక్షితమైన పన్నెండు ద్వారాలను దాటి శస్త్ర సంపన్నులైన మూడు కోట్ల రాక్షస గణాలచే పరివేష్టితుడైన దానవ సమ్రాట్టును చూచి వాని వైభవానికి దిగ్రమ చెంది తేరుకొని ఇలా అన్నాడు.
“ఓ దైత్యాగ్రణీ! నేను రుద్రుని దూతను. పుష్పదంత నాముడను. రుద్రుడు పంపిన సందేశాన్ని విను. “వెంటనే దేవతల సంపదను, రాజ్యాన్ని దేవతలకు అప్పచెప్పు. లేదా వీరుల కిష్టమైన యుద్ధాన్ని చేసి వీర మరణాన్ని పొందు. గీర్వాణులకు రాజ్య లాభాన్ని చేకూరుస్తానని ప్రతిజ్ఞ చేశాను. కనుక నువ్వు వారి రాజ్యాన్ని వారికిచ్చి వారితో సఖ్యంగా
ఉండటమో లేదా మరణానికి సిద్ధంగా ఉండటమో రెంటిలో ఒక దానిని ఎన్నుకొని నాకు ప్రతి వచనం చెప్పు."
దానికి శంఖచూడుడిలా సమాధాన మిచ్చాడు ఓ! పుష్పదంతా! నేను దేవతలకు రాజ్యాన్ని ఈయను. రాజ్యం వీరభోజ్యం కదా! నేను వారి రాజ్యాన్ని నా బాహు పరాక్రమంచే గెలిచాను. అమరులతో యుద్ధం చేస్తూన్నప్పుడు, వారి రాజ్యాన్ని గెల్చినప్పుడు ఈ రుద్రుడు లేడా? అప్పుడేం చేస్తున్నాడూ? విందులారగిస్తున్నాడా? లేక నృత్యగాన విలాసాలతో ప్రొద్దు పుచ్చుతున్నాడా? మరొక్క మాట! చిరకాలంగా దానవుల మైన మాకు దేవతలకు వైరం ఉంది. అసలు పూర్వ దేవతలం మేమే! పరమేష్ఠి ప్రథమ సృష్టిలో మొట్ట మొదట అతని తమోమయ దేహం నుండి ఉద్భవించిన వారము మేము. పితామహుడు ఆ దేహాన్ని విడిచి పెట్టగా రాత్రి ఏర్పడింది. ద్వితీయ సృష్టిలో సత్త్వమయ శరీరాన్ని ధరించి దేవతలను సృష్టించి ఆ శరీరాన్ని విడువగా అదే మనుష్యులకు పగలు అయింది. తృతీయ సృష్టిలో సాత్విక శరీరాన్ని ధరించి పితృ లోకాన్ని సృష్టించి ఆ తనువును విడిచి పెట్టగా సంధ్య ఏర్పడింది.
పుష్పదంతా! ఆ విష్ణువు కపట బుద్దితో మా రాక్షసులను వంచించాడు. బలి చక్రవర్తిని పాతాళానికి త్రొక్కేడు. ఏం బావు కొన్నాడు? ఉన్న ఒక్క కొడుకు విరూపాక్షుని కంటి మంటలకు దగ్ధమయ్యాడు. రుద్రుని విష్ణు మాయలో పడవద్దని, చెప్పు! నేను ప్రజారంజకంగా పాలించటం లేదా? సర్వము కాలాధీనం. కాలంలో భవిషత్తులో ఏం జరుగుతుందో ఎవరు చెప్పగలరు? దేవతలకు రాజ్యాన్ని అప్పజెప్పటం కల్ల. నేను రుద్రునితో యుద్ధాన్నే కోరు కొంటున్నాను. వెళ్ళు! నా సందేశాన్ని ఆయనకు యథా తథంగా విన్నవించు." ఇలా పలికి కొలువు చాలించి అభ్యంతర మందిరం లోనికి వెళ్ళాడు శంఖచూడుడు.
పుష్పదంతుడు కైలాసానికి తిరిగి వచ్చి శంఖచూడుని ప్రతివచనాలను రుద్రునకు యధాతథంగా విన్నవించాడు. శంఖచూడుని ధిక్కారానికి మండి పడ్డ రుద్రుడు నందిని, వీర భద్రుని, అష్ట భైరవులను, క్షేత్ర పాలకులను, ఆదిత్యులను, వసువులను, దిక్పాలకులను, గణాధ్యక్షులను పిలిపించి యుద్ధానికి సంసిద్ధులు కావలసిందిగా ఆజ్ఞాపించాడు. వెంటనే మహాకాలుడు, సుభద్రకుడు, విశాలాక్షుడు, బాణుడు, పింగళాక్షుడు, వికంపనుడు, విరూపుడు, వికృతి, మణి భద్రుడు, బాష్కలుడు, కపిలుడు, దీర్ఘ దంష్ట్రుడు, వికరుడు, తామ్ర లోచనుడు, కాలంకరుడు, బలీభద్రుడు, కాల జిహ్వుడు, కుటీచరుడు, బలోన్మత్తుడు, రణశ్లాఘ్యుడు, దుర్జయుడు, దుర్గముడు.... శ్రేష్ఠ చమూపతులైన గణాధ్యక్షులంతా తమ తమ సేనతో కదిలారు.

## రుద్రుని యుద్ధ సన్నాహం
అనంతమైన సృష్టిలో ఎక్కడెక్కడ ఉన్న రుద్రగణాలన్నీ క్షణంలో వచ్చి చేరాయి. ఆ సంఖ్యను చెప్పటం సాధ్యంకాదు. మునులారా! మనకు సంఖ్యను లెక్కించ టానికి వేద మార్గంలో ఒకటి, పది, వంద ఇలా ముపైఆరు స్థానాల వరకు గణనం ఉంది. అవి యెవ్వి అనగా..... ఏకం, దశం, శతం, సహస్రం, దశ సహస్రం, లక్ష, దశ లక్ష, కోటి, దశకోటి, శతకోటి, అర్బుదం, న్యర్బుదం, ఖర్వం, మహా ఖర్వం, పద్మం, మహా పద్మం, క్షోణి, మహా క్షోణి, శంఖం, మహా శంఖం, క్షితి, మహా క్షితి, క్షోభం, మహా క్షోభం, నిధి, మహానిధి, సాగర, మహాసాగర, హరి, మహా హరి, ఫణి, మహా ఫణి, క్రతు, మహా క్రతు, భూరి మహా భూరి. ఈ సంఖ్యను దాటింది రుద్ర గణాల లెక్క
వారందరు ఆకారంలో రుద్రుని పోలి ఉన్నారు. అందులో కొందరు బ్రహ్మ, విష్ణు, ఇంద్రుల రూపాలలో ఉన్నారు. వంద చేతులు గల భద్ర కాళి అనేకానేక రత్న శోభితమైన విమానాన్ని అధిరోహించి రక్తవర్ణ దుకూలాలను, రక్త మాలలను ధరించి, రక్త చందనాన్ని పులుము కొని......... చక్కని స్వరంతో పాడుతూ, నృత్యం చేస్తూ, ఆనందంతో నవ్వుతూ, భక్తులకు అభయాన్నిస్తూ, శత్రువులకు భీతిని గొలుపుతూ, భయంకరము చంచలము అయిన యోజనం పొడవు గల నాలుకను త్రిప్పుతూ బయలు దేరింది. ఆమె చేతులలో శంఖము, చక్రము, గద, పద్మము, ఖడ్గము, ధనుస్సు, బాణాలు, కపాలం, ముద్గరం, ముసలం, త్రిశూలం, శక్తి, వజ్రం, డాలు.. ఇత్యాది ఆయుధా లున్నాయి. ఆమె...... వైష్ణవ, వారుణ, వాయవ్య, నారాయణ, గాంధర్వ, బ్రహ్మ, గారుడ, పార్జన్య, పాశుపత, జృంభణ, పార్వత, మహావీర, సౌర, కాలకాల, మహానల, మహేశ్వర, సమ్మోహన..... ఇత్యాది అస్త్రాలను ధరించింది. ఆమె మూడు కోట్ల డాకినీ గణాలతో, మూడుకోట్ల యోగినులతో కూడి వచ్చి చేరింది. భూత, ప్రేత, పిశాచ, కూష్మాండ, బ్రహ్మ రాక్షస, వేతాల, రాక్షస, యక్ష, కిన్నరులతో కూడి కుమార స్వామి వచ్చి తండ్రికి నమస్కరించి, ప్రక్కనే నిల్చున్నాడు. రుద్రుడు వీరందరితో కూడి సుందరమైన చంద్రభాగా నదీ తీర వట వృక్ష మూలంలో విడిది చేశాడు.

## శంఖచూడుని యుద్ధ సన్నాహం
ఇక అక్కడ శంఖచూడుడు... శంకరుని దూత ఐన పుష్పదంతునికి వీరోచితంగా సమాధాన మిచ్చి అంతః పురం లోనికి వెళ్ళి తన భార్య అయిన తులసికి విషయాలన్నిటిని చెప్పగా, ఆమె శంకరుని విషయంలో అనాదరం చేయటం తగదని భర్తకు హితవు చెప్పింది. స్త్రీ స్వభావంతో పల్కిన ఆమె మాటలకు, విక్రాంతుడు జ్ఞాని అగు శంఖచూడుడు తన ప్రియురాలగు తులసికి అనేక విషయాలను బోధించి ఆ రాత్రిసుఖంగా నిద్రించాడు.
తిరిగి బ్రాహ్మీ ముహూర్తంలో నిద్రలేచి కాల్య కరణీయాలను చక్క దిద్దుకొని ప్రాతః కాల నిత్య కర్మలను నెరవేర్చుకొని బ్రాహ్మణులకు వేద పారంగతులైన విప్రులకు అంతులేని దానాలను చేశాడు. తన పుత్రుని సకల దానవ లోకానికి సార్వభౌముని చేసి, సర్వమైన సంపదలను, భార్యను అతనికి అప్ప చెప్పాడు. అప్పచెప్పి యుద్ద తంత్ర విశారదుడు, మహారధుడు ఐన సర్వసైన్యాధి పతిని పిలిపించి యుద్ధానికి సేనను సంసిద్ధం చేయమని ఆజ్ఞాపించి తాను కూడా సంసిద్ధుడయ్యాడు. సంసిద్ధుడై అపార సేనా వాహినితో కూడి పుష్పభద్రా నదీతీరంలో గల అక్షయ వటవృక్షం క్రింద విడిది చేశాడు.
ఆ వట వృక్షం శుభకరమైనది. సిద్ధులకు శీఘ్రంగా తపస్సిద్ధి నిచ్చేది. సిద్ధాశ్రమమని పేరు పొందిన కపిల మహర్షి ఆశ్రమం అక్కడే ఉంది. అది పుణ్య భూమి అగు భారత దేశంలో పశ్చిమ సముద్రానికి తూర్పుగా, మలయ పర్వతానికి పశ్చిమంగా, శ్రీ శైలానికి ఉత్తరంగా, గంధమాదన పర్వతానికి దక్షిణంగా నెలకొని ఉంది. ఈ పుష్పభద్రా నది హిమాలయాలలో పుట్టి, స్వచ్చమైన తెల్లని జలాలను కలిగి సరస్వతీ నదిని ఆశ్రయించి గోమంత (గోవా) దేశానికి ఎడమగా ప్రవహించి పశ్చిమ సముద్రంలో సంగమిస్తుంది. ఈ నది భారత దేశంలో గల పుణ్య నదులన్నిటి లోను గొప్పది. సుందరమైనది. సరస్వతి అను పేరు గలది. సముద్రునకు మిక్కిలి ప్రీతి పాత్రమైనది. భక్తులకు సర్వ సౌభాగ్యాలను, సకల శ్రేయస్సులను ఇచ్చేది.

## శంఖచూడుడు తన దూతను శివుని వద్దకు పంపుట
అలా దండుతో కూడి స్కంధావారంలో విడిది చేసి వయో, జ్ఞాన వృద్ధుడైన ఒక దానవ శ్రేష్ఠుని రాబిలిచి చెప్ప వలసిన మాటలను చెప్పి రుద్రుని వద్దకు రాయబారాన్ని పంపేడు శంఖచూడుడు. వాడు వెళ్ళి అక్షయ వట మూలంలో ఆసీనుడై ఉన్న..... చంద్ర శేఖరుడు, యోగాసనాసీనుడు, మందస్మిత సుందర వదనారవిందుడు, శుద్ధస్ఫటికసంకాశుడు, త్రిశూల ధరుడు, వ్యాఘ్ర చర్మాంబరా వృతుడు, భక్త మృత్యు హరుడు, త్రిలోచనుడు, శాంతుడు, గౌరీ కాంతుడు, విశ్వనాథుడు, విశ్వబీజుడు, విశ్వరూపుడు, విశ్వంభరుడు, విశ్వసంహార కారకుడు, జ్ఞాన - ఆనంద స్వరూపుడు, సనాతనుడు అగు రుద్రుని సందర్శించాడు. రుద్రునకు ఎడమవైపున భద్రకాళి, ఎదురుగా కూమార స్వామి ఉన్నారు. వారందరికి చేతులు జోడించి నమస్కరించి సర్వ శాస్త్ర పారంగతుడైన శంఖ చూడుని దూత తన ప్రభువు సందేశాన్ని ఇలా వినిపించాడు.
"ఓ భక్తవత్సలా! శంకరా! సృష్ట్యాది నుండి ఈ జగత్తుపై రాజ్యాధికారం పూర్వ దేవతలమైన మాది. ప్రలయ సముద్రంలో మధుకైటభులను విష్ణువు సంహరించటానికి కారణం ఏమిటి? సర్వస్వాన్ని ఊడలాగి బలిచక్రవర్తిని పాతాళానికి అణగ ద్రొక్కటానికి హేతువేమిటి? హిరణ్యాక్ష, హిరణ్యకశిపులను ఏదో నెపాన్ని నెత్తిమీద రుద్ది అంత క్రూరంగా హింసించటం దేవతలు చేసే పనేనా? ఈ జగత్తు కాలస్వరూపుడైన పరమాత్మ అధీనంలో ఉంది. ఆ కాల పురుషుడు ఎవనికి ఐశ్వర్యాన్ని ఇస్తాడో వాడనుభ విస్తాడు. ఇప్పుడు మా వంతు నడుస్తోంది. దేవ దానవులమైన మా మధ్య చిరకాలంగా వైరం ఉంది. గతంలో లక్ష్మీపతి మా విషయంలో చేసిన దుర్మార్గాలు చాలా ఉన్నాయి. అన్నిటి లోను; క్షీర సాగర మథన సందర్భంలో మోహినీ వేషంలో మమ్ములను వంచించి అమరులకు అమృతాన్ని ధారపోయటం..... మేము ఎప్పటికీ మరిచి పోలేని అకృత్యం అది! నువ్వు మాత్రం ఏం తక్కువ తిన్నావు? తారకాసురుని, త్రిపురాసురులను క్రూరంగా పరిమార్చ లేదా? సంపదలు వారికి ఆపదలు మాకునా? కుడుముల నైవేద్యం వారికి ఇడుములన్నీ మాకునా? కాల పురుషుడు అలాగే వ్రాశాడా?. మా నుదుట! అట్లైతే ఇప్పుడు వారనుభవిస్తూన్న ఇడుములన్నీ విధివ్రాతగానే భావించుకోమను! బాహాటంగానే దుర్మార్గానికి తెగబడి మా సర్వస్వాన్ని అపహరించిన వారి విషయంలో; మేము ఎట్టి ప్రతిక్రియకు పూనుకోకుండ చేతులు. ముడుచుకొని తలవ్రాత అని విలపిస్తూ అకర్మణ్యులమై ఎలా ఉండగలం? అందువల్ల దేవతలకు రాజ్యాధికారం లేదు. నువ్వీ విషయంలో తల దూర్చటం శ్రేయస్కరం కాదు." అని చెప్పి విరమించాడు దూత.
దూత పల్కులకు దరహాసంతో ఇలా అన్నాడు రుద్రుడు. "ఓ దూతా! చారిత్రక ఆధారాలతో నువ్వు చక్కని హేతు వాదం చేశావు! నీ తర్కం మెచ్చుకో దగినది. నీ వంటి తార్కికుని తన ఆస్థానంలో నియమించుకొన్న శంఖచూడుడు వివేకి అనటంలో సందేహం
లేదు! నీ హేతు వాదాన్ని అనుసరించి గతంలో అమరులు మీకు అన్యాయం చేశారని అనుకొన్నా.... తిరిగి మీరు ప్రతిక్రియగా అదే పనిని చేయటం న్యాయము, ధర్మము అవుతుందా? చర్యకు ప్రతిచర్య ఉంటుంది. అది పదార్థం విషయంలో! ప్రాణుల (చైతన్యం) విషయంలో పదార్థ విజ్ఞానం కంటె...... జ్ఞానం ముఖ్యం. జ్ఞాన మార్గంలో క్రియకు ప్రతిక్రియ పాపహేతువు! నిప్పులో నేయి పోస్తే నిప్పు చల్లారుతుందా? నీళ్ళచే నిప్పును శాంతింప చేయాలి. అలాగే వైరాన్ని మిత్రత్వంతో శాంతింప చేయాలి. ఉపకారం చెయ్యటం కంటె ఉత్తమ మిత్రుని సంపాదించుకొనటానికి వేరే ఉపాయం లేదని గొప్ప రాజనీతిజ్ఞుడైన మీ గురువు శుక్రాచార్యుల వారు చెప్పలేదా? విరోధంతో సాధించేదేమీ ఉండదు. ప్రాణం (చైతన్యం) ఎప్పుడూ ప్రేమకు స్పందిస్తుంది.
జగత్తు అంతా కాలాధీనమై ఉంది అన్నావు గదా నువ్వు! ఆ కాలపురుషుణ్ణి నేనే! దాన్ని నియంత్రించే వాణ్ణి నేనే! అట్టి నేను...... చెప్పుతున్నాను విను. ఇప్పుడు మీకు కాలం అనుకూలంగా లేదు! గతించిన కల్పంలో కాలం అననుకూలంగా ఉంది కనుకనే...... రాఘవుడు రాజ్యాన్ని కోల్పోయాడు! అంతేకాని పౌరుషం చాలక కాదు! వెన్నునికే దిక్కు లేకపోతే దనుజులైన మీకా? తిరిగి కాలం అనుకూలించినప్పుడు రుద్రుడనైన నేనే హనుమదవతారంలో శ్రీరామునికి తోడ్పడి రావణ సంహారం చేసి ధరాత్మజను దశరథాత్మజునికి అప్పచెప్పాను. త్రిగుణాతీతుడనైన నాకు రాగద్వేషాదులు లేవు. జ్ఞాతి ద్రోహం వల్ల కలిగే పాపం బ్రహ్మహత్య కంటే వందరెట్లు అధికం. కనుక దేవతల రాజ్యాన్ని వారికిచ్పెయ్యమని నీ ప్రభువుకు చెప్పు. అసూయ వల్ల బ్రాహ్మణుడు, పరుల సంపదలను చూచి ఈర్ష్యను పొంది రాజ్య విస్తరణ కాంక్షచే క్షత్రియుడు నాశన మవుతారు. గతంలో అలాగే దుర్గతిని పొందారు. ద్రోహ చింత మాని దేవదానవులైన మీరిద్దరు ఎవరి రాజ్యాలను వారు సుఖంగా పరిపాలన చేసుకొనండి. నా అనుగ్రహం ఎప్పుడూ ఉంటుంది. తన మీద నాకు గల ప్రీతిని రక్షించుకొనమని మీ ఏలికకు చెప్పు. దేవతలు నన్ను ఆశ్రయించారు. నేను స్వతంత్రుడనైనా భక్త పరాధీనుడను. నేను చెప్పిన మాటలను యథాతధంగా సముఖంలో విన్నవించి నీ స్వామికి హితం చెయ్యి" అని చెప్పి మౌనాన్ని వహించాడు రుద్రుడు.

## దేవదానవ సంగ్రామం షడానన శంఖచూడుల ద్వంద్వ యుద్ధం
రుద్రుని వచనాలను మననంచేసుకొంటూ సిద్ధాశ్రమానికి వచ్చి తన స్వామికి ఉన్నదున్నట్లుగా మనవి చేశాడు దూత. సాగర సంగమాన్ని వాంఛించే నదివలె రుద్రునితో యుద్ధాన్ని కోరుకున్నాడు..... ప్రతాపశాలి, దానవ చక్రవర్తి అయిన శంఖ చూడుడు. ఉభయ పక్షాల సైన్యాధిపతులు ప్రేరేపించగా వారివారి సైన్యం కదిలింది. శంఖాలను పూరించారు. యుద్ధ భేరులు మ్రోగాయి. వీరుల కోలాహలం చెలరేగింది. దేవదానవుల మధ్య ధర్మ యుద్ధం ప్రారంభమైంది.
దామోదరుడు దంభునితో తలపడ్డాడు. మహేంద్రుడు వృషపర్వుని అడ్డగించాడు. వికర్తనుడు (రవి) విప్రచిత్తిని నిరోధించాడు. కాలుడు (యముడు) కాలాసురుని మార్కొన్నాడు. అగ్ని గోకర్ణుని అరికట్టాడు. కాలకేయుడు కుబేరుని నిలపెట్టాడు. మయుడు విశ్వకర్మను మగిడించాడు. రక్తాక్షుడు శనిని తటాయించాడు. ధూమ్రాక్షుడు నలకూబరుని గద్దించాడు. రాహువు చంద్రునిపై హూంకరించాడు. గురు శుక్రులిద్దరు తార్కొన్నారు. ఈ విధంగా సైన్యాధిపతులు, సేన కూడా ఒకరితో ఒకరు ధర్మయుద్ధం చేశారు.
మగటిమిచూపుతూ పోటుబంట్లు జగడం చేస్తున్నారు. దానవ వీరులు 'నేను ముందు, నేను ముందు' అని అహంకారపూరితులై ముందుకు దూకుతున్నారు. గర్వంతో వీరాలాపా లాడుతూ ధీరోదాత్తంగా పోరాడు తున్నారు. రక్కసి మూక ఆకలిగొన్న సింహాలై కేకలు వేస్తూ మొత్తుతూంటే..... వెలుపులు వెఱపుతో పారిపోయి రుద్రుని శరణు వేడారు.
నిలువెల్లా పూచిన మందార తరువుల్లా రుధిర ధారలు కారుతున్న త్రిదశులను చూచి రుద్రుడు సక్రోధుడై వారి నోదార్చి తన రుద్ర తేజస్సుతో వారిని వర్ధిల్ల జేసి, మార్తురను ఎదుర్కొనమని కార్తికేయుని, భద్రకాళిని ఆజ్ఞాపించాడు. భీషణ తరంగ ఘోషలతో పర్వకాలం నాటి సముద్రంలా.... శంఖ, భేరీ, పటహ, కాహళ, ఇత్యాద్య నేక రణవాద్య ధ్వనుల రొదలకు దిక్కులదర శౌర్యోత్సాహంతో కార్తికేయుని సేన కదిలింది. ఆ సంరంభ రావానికి... మయూర క్రేంకారానికి వెఱచి పారిపోతున్న పాముల్లా దానవ సైన్యం చెల్లాచెదరైంది. స్కందునితో పాటే భద్రకాళి....... ప్రభంజన విజృంభణానికి తలలూపుతూన్న ఊడలు దిగిన మట్టి చెట్టులా జడలు విరబోసుకొని: అలాత చక్రంలా (త్రిప్పుడు పొట్లం లేక కాఱవి) నాలుకలను త్రిప్పుతూ.... పారిపోతున్న దానవులను.... దొడ్డ మండూకం దోమలను మ్రింగినట్లు నాలుకతో చప్పరించేస్తోంది. వృష పర్వుడు, విప్రచిత్తి, దండుడు మరియు వికంపనుడు ఇత్యాది దానవచమూపతులంతా దిటవుతో స్కందుని ఎదుర్కొన్నారు. కాని అతని బాణ వేగానికి ఆగలేక వీగి పోయారు.
తన సేన యొక్క చేడ్పాటును చూచిన శంఖచూడుడు కేసరిలా గర్జించి, కండ్లు కొలిమి తిత్తులై నిప్పు కణికలు రాల, దిశావలయం పెటి బీటలు వార పండ్లు పటపట కొరుకుతూ, అతి వేలమైన ఆగ్రహంతో నేలను దట్టించాడు. అతని పాద ఘట్టనకు భూతలం అదిరింది. రధస్థుడై స్కందుని ముందు నిలిచాడు. శింజినీ టంకారం చేసి ఆ కర్ణాంతం నారిని లాగి అగ్ని సదృశమైన శరపరంపరలచే పరసైన్యాలను నొప్పించాడు. ఉభయ పక్షాల ధానుష్కులు పరశ్శతంగా ప్రయోగించిన అమ్ములు.... ఆకాశానికి పందిరి వేసినట్లుగా ఉంది. ఉభయ పక్షాలలోను తెగిపడుతున్న వజ్రకుండల మండితమైన శూరవరుల తలలు... నింగి నుండి నేలకు రాలుతున్న తారల్లా ఉన్నాయి. అవని మీదికి ఒరిగినా ఆయుధాలు వీడని ఆయుధోప జీవులను చూచి కాలుడు సైతం జాలిపడు తున్నాడు.
శంఖచూడుని బాణ వర్షానికి రాహుగ్రస్తమైన ఆకాశంలా రణరంగంలో చీకట్లు అలుముకొన్నాయి. పర్వతాలను, పాములను, కొండచిలువలను, చెట్లను తన మాయచే వర్షంగా కురిపించాడు దానవ సమ్రాట్టు. ఇంకా అనేక మాయలను ప్రయోగించాడు. దానవ మాయాజాలంలో చిక్కుకొన్న కుమార స్వామి సైతం మంచుచే కప్పబడిన మార్తాండునిలా తేజోహీను డయ్యాడు. తక్కిన వేల్పుల లెక్కేమిటి? అలా మాయలో ముంచి మయూర వాహనుని ధ్వజాన్ని కూల్చి, పగ్గాలను త్రెంచి, సారధిని వ్రాల్చి, రథాన్ని కాల్చి, అశ్వాలనుడుల్చి మయూరాన్ని పరుగెత్తించి శరజన్ముని నిస్సహాయుని చేసి శక్తితో నేలకు తూలించాడు. అమృతాంధసులు ఒక్కపెట్టున హాహాకారాలు చేశారు.
పడిన కుమారుని పాటు చూచి భద్రకాళి వడివడిగా వచ్చి తన ఒడిలోనికి తీసుకొని రుద్రుని సన్నిధికి భద్రంగా చేర్చింది. హరుడు తన కుమారుని కరకమాలలచే నిమురగా వాడిన పైరు వర్ధిల్లినట్లు బడలిక తీరి అనంత బలసంపన్నుడై భద్రకాళీ సమేతుడై భండన భూమికి బయలుదేరాడు షడాననుడు. మధ్యలో వీరభద్రుడు శంఖచూడునితో పోరు సాగించాడు.

## భద్రకాళీ శంఖచూడుల యుద్ధం 
సమరాంగణంలో నిలబడి మదిలో పార్వతీ పరమేశ్వరులను స్మరించి, దానవేంద్రుని మాయను ఛేధించి శిఖి వాహనుడు సింహనాదం చేసి అతనిని విరధునిగా యొనర్చి శక్త్యాయుధంతో మూర్ఛిల్లచేసాడు. దానవేంద్రుడు విరిగి పడిన కెరటం వలె ఉవ్వెత్తున లేచి బ్రహ్మదత్తమైన శక్తిని ప్రయోగించాడు. కుమారుడు దానిని నిర్వీర్యం చేయగల సమర్థుడయ్యును గౌరవంతో నేలపై పడి ప్రణామం చేశాడు. దానవ సార్వభౌముని విజృంభణాన్ని చూచిన భద్రకాళి మహాసేనునకు బాసటగా నిల్చి అట్టహాసం చేసింది. ఆ నాదానికి దానవులు తెలివి తప్పారు. ఆమె ఉగ్రదంష్ట్ర, ఉగ్రదండ, కోటవి ఇత్యాది దేవీ మూర్తులతో కూడి యధేచ్ఛగా వీరపానం చేసి వీరనాట్యం చేస్తూ దానవసేనపై అగ్నివర్షం కురిపించింది. దానిని వైష్ణవాస్త్రంతో త్రిప్పికొట్టి బ్రహ్మాస్త్ర ప్రయోగం చేశాడు దానవుడు. దానిని నాలుకచాచి కప్పదోమను మ్రింగినట్లు మ్రింగేసింది కాళి. ఈ తీరుగా అస్త్రయుద్ధం చిరకాలంగా సాగింది. ఒకరిపై యొకరు అనేక అస్త్రాలను ప్రయోగించు కొంటున్నారు. కాని గెలుపోటములు నిశ్చయం కావటం లేదు. ఇక సహనాన్ని కోల్పోయిన భద్రకాళి దానవేంద్రుని పరిమార్చ తలచి పాశుపతాస్త్రాన్ని ప్రయోగింపబోయే సరికి ఆకాశవాణి ఇలా పలికింది. “ఓ చండికా! పాశుపతాస్త్ర ప్రయోగం చెయ్యకు. అస్త్రం అమోఘమైనదే ఐనా వీని విషయంలో అది వ్యర్థం. దానివల్ల అనర్థాలు చాలా ఉన్నాయి. వాణ్ణి తెగటార్చటానికి మరో ఉపాయాన్ని అన్వేషించు. “వెంటనే అస్త్రాన్ని ఉపసంహరించుకొని... కొండ గుహ వంటి నోరు తెరచి దానవుని మీదికి దూకింది. అదే ఆమెకు సులువైన ఉపాయంగా తోచింది. వికృతాకారంతో, కరాళ వదనంతో, ఉగ్రదంష్ట్రలతో, దీర్ఘంగా నాలుకను చాచి మీదికి దూకుతున్న ఆమె విజృంభణాన్ని దివ్యమైన రౌద్రాస్త్రంతో అరికట్టాడు శంఖచూడుడు. అరికట్టి కోటి గ్రీష్మ చండభాను ప్రతాప సమానమైన కరవాలాన్ని వేగంగా ప్రయోగించాడు. దానిని ఆమె అవలీలగా మ్రింగి బలంగా వానిని పిడికిలితో మొత్తింది. పిడికిలి పోటుకు పుడమిపై పడి వెంటనే తేరుకొని లేచాడు. లేచాడు కాని మాతృభావన చేత ఆమెతో బాహు యుధ్ధానికి సిద్ధపడ లేదు. అంత ఆ దేవి వాణ్ణి పట్టుకొని పలుమార్లు గిరగిర త్రిప్పి ఆట బంతిలా పైకి విసిరేసింది. వాడు క్రిందపడి లేచి భక్త వత్సల ఐన భద్రకాళికి నమస్కరించాడు. ఆమె వెంటనే సమరాన్ని విరమించి రుద్రుని సన్నిధికేగి యుద్ధ వార్తలను వాక్రుచ్చింది.

## శంఖచూడ వధ
కాళి యొక్క మాటలను విని రుద్రుడు వృషభ వాహనా రూఢుడై రుద్రగణాలు వీర నాట్య చేస్తూండగా వచ్చి రణరంగలో నిల్చేడు. శంకరుని చూచి పరమానంద భరితుడైన శంఖచూడుడు అధిక భక్తి తాత్పర్యాలతో రథాన్ని దిగి క్షోణితలం నెన్నెదురు సోకగా మ్రొక్కి పిదప రథాన్ని అధిరోహించి ధనుర్బాణాలను ధరించి రణ సన్నాహంతో నిల్చి పది బాణాలను శంభుని పాదపద్మాల ముందు వదలి వీర వందనం చేశాడు. దానికి సంతుష్టాంత రంగుడైన శంకరుడు ఐదు ముఖాలుగల సర్పశీర్ష
బాణాన్ని చేయెత్తి ఆశ్వీరదించి నట్లుగా దానవుని శిరసు పైకి ప్రయోగించాడు. అలా ఆ వీరులిద్దరు గురు-శిష్య మర్యాదను యుద్ధనీతి పురస్సరంగా పాటించి వింటి నారిని బిగించి ధనుష్టంకారం చేసి బాణయుద్ధానికి దిగారు. ఒకేసారి వేయి బాణాలను ప్రయోగించగల నేర్పరి ఐన దానవుడు; అట్లే ప్రయోగించే సరికి అవి వేయి నాల్కలుగల ఆది శేషువు వలె శంకరుని సమీపించి ఆయనకు అలంకారా లయ్యాయి.
భండన భూమిలో స్థిరంగా నిల్చి, పరస్పరం ఒండొరులపై బాణవర్షాన్ని కురిపిస్తూన్న ఆ ధానుష్కులిద్దరూ ప్రళయకాల నీలజీమూతాలవలె ఉన్నారు. ఆ వీరులు ప్రయోగించిన వివిధ దివ్యాస్త్రాలకు ఆకాశం అగ్ని జ్వాలలతో నిండి.... అంత్య కాలంలో అంతరిక్షంలో సంభవించే నక్షత్ర యుద్ధంలా ఉంది. రణరంగం రుధిర ధారా ప్రవాహంతో నిండి పూర్ణ గర్భిణి ఐన నదిలా ఉంది. మృత కళేబరాలు వెల్లువలో పూచిక పుల్లల్లా తేలుతున్నాయి. అస్త్రాలన్నీ విఫలం కాగా శంఖచూడుడు శూలాన్ని చేపట్టి ఫాలాక్షుని మీదికి దూకాడు. వెంటనే హరుడు తన త్రిశూలంతో దానవుని వక్షస్థలాన్ని చీల్చాడు. తక్షణం అతని హృదయం నుండి ఒక దివ్య పురుషుడు బయటకు రాగా, అతనిని చూచి తన తేజస్సు అంతర్హిత మవుతున్నదని గ్రహించిన దానవుడు 'నిలు! నిలు!' అని గద్దించాడు. అంత లోనే ఆ దివ్య తేజో మూర్తి యొక్క ఉత్తమాంగాన్ని శంకరుడు ఖండించాడు. వెంటనే భద్రకాళి మధ్యమధ్యలో మద్యపానం చేస్తూ దానవుల పచ్చిమాంసాన్ని నంజుడుగా నములుతూ అసంఖ్యాక వీరులను బలి తీసుకొంది. వీరభద్రాది ప్రమధులు విజృంభించి దానవ సేనా సమూహాన్ని చెఱకు తోట నరికినట్లు నరికారు. దానవ సైన్యం చెల్లా చెదరై భీతితో పలాయితులయ్యారు.
ఆపద పొందిన తన సైన్నాన్ని చూచి శంఖచూడుడు కోపించి రుద్రునితో "శంకరా! ఇదిగో! సంశప్తకుడనై (యుద్ధంలో విజయాన్ని సాధించకుండా ఇంటికి తిరిగి రానని ప్రతిజ్ఞ చేసిన వీరుడు) నేనిక్కడ నిల్చున్నాను. వీరుడవైతే నువ్వు కూడ నిలబడు! కాలి బంట్లను తరిమితే నీకేమి ప్రయోజనం?" - అని మందర పర్వతంలా స్థిరంగా నిల్చున్నాడు. అలా నిలబడి వెంటనే అనేక మాయలను ప్రయోగించి; వార్షుకాభ్రంలా రుద్రుని పైకి శర పరంపరను గుప్పించాడు. వాటిని శంకరుడు మహేశ్వరాస్త్రంతో అవలీలగా ఛేదించాడు. ఆ అస్త్ర ప్రయోగంతో దానవుని మాయా విద్య అదృశ్యం కాగా అతని అస్త్రాలన్నీ తేజోవిహీన మయ్యాయి. తక్షణం ఫాలాక్షుడు తన నిశిత త్రిశూలంతో శంఖచూడుని కంఠాన్ని ఖండించబోగా ఆకాశవాణి ఇలా పలికింది: "ఓ మహాదేవా! నీవన్నిటా సమర్థుడవే! సందేహంలేదు. ఐనా వేద మర్యాదను పాటించాలి తప్పదు. ఈ దానవుని కంఠమందు విష్ణుకవచము, అతని భార్యకు పాతివ్రత్యము ఉన్నంత వరకు అతనికి వృద్ధాప్యము, మరణము లేవని బ్రహ్మ వరం ఇచ్చాడు. దానిని నువ్వు సఫలం చేయాలి." ఆ పలుకు లాలకించిన శంకరుడు 'సరే' అని; విష్ణువును స్మరించి శంఖచూడుని భార్యా పాతివ్రత్యానికి భంగాన్ని కల్పించమని అతనిని ఆజ్ఞాపించాడు.
వెంటనే మాయావి ఐన హరి ముసలి బ్రాహ్మణ వేషంలో శంఖచూడుని సమీపించి అమిత బ్రాహ్మణ భక్తుడైన అతనిని యాచించి విష్ణుకవచాన్ని పట్టుకుపోయాడు. ఆపై హరి మాయచే దానవ రూపాన్ని పొంది ఆ కవచాన్ని ధరించి శంఖ చూడుని భార్య ఐన తులసి పాతివ్రత్యాన్ని హరించాడు. అలా హరించిన మరుక్షణంలో సర్వజ్ఞుడైన శంకరుడు..... సహస్ర కోటి మధ్యాహ్న మార్తాండ మండల శిఖోపమము, రోదసీ సంప్రకాశము, దుర్నివారము, దుస్సహము, దుర్దర్షము, అవ్యర్థము, అత్యుగ్రము, వైరి ఘాతుకము, సర్వ సృష్టి సంహార సామర్థ్యము గల విజయము అనే శూలాన్ని అవలీలగా పట్టుకొని దానవునిపై ప్రయోగించాడు. అది అతని నెత్తిపై అంతరిక్షంలో మేరు స్తంభంలా నిల్చి సూటిగా క్రిందకు దిగి శివాజ్ఞచే దానవుని శిరస్సును భేదించి తిరిగి శంకరుని చేరింది. ఆ శూలం జీవ బ్రహ్యైక్య స్వరూపం. ఆ కారణంగా దాని స్పర్శచే పునీతుడైన శంఖ చూడుడు శాప విముక్తుడై పూర్వరూపాన్ని పొంది గోలోకాన్ని చేరుకొన్నాడు. ఎల్లెడలా దేవతలలో ఆనందోత్సాహాలు వెల్లి విరిశాయి. శంఖ చూడుని ఎముకల నుండి శంఖం పుట్టింది. ఒక్క శంకరునికి తక్క మిగిలిన వారందరికి శంఖజలం ప్రశస్తం. తదనంతరం అందరూ వారివారి నెలవులకు చేరుకొన్నారు. ఈ గాథ పవిత్రము, సర్వదుఃఖ హరమూను.”

## తులసి విష్ణువును రాయివి కమ్మని శపించుట, సాలగ్రామ శిల - విష్ణు స్వరూపం
సూతుడు శివమహా పురాణ గాథను మునులకిలా చెపుతున్నాడు: "ఓ! మునులారా! విష్ణువు తులసి యొక్క పాతివ్రత్యాన్ని హరించాడని చెప్పాను గదా! తదనంతర గాథను వినండి. శంఖచూడుని రూపంలో వెళ్ళిన విష్ణువు యొక్క చర్యలలోను, ఆకర్షణలలోను గల వ్యతిక్రమాన్ని అనుసరించి.... తులసి; తనను కలిసినవాడు మాయావి అని గ్రహించి "నీవెవరవు?” నన్ను అంటు పరిచావు! చెప్పు. చెప్పకపోతే శపిస్తాను!" అని ఆగ్రహంతో పలికింది. ఆ పతివ్రత శాపానికి భయపడిన గరుడధ్వజుడు ఆమె ముందు నిజరూపంతో సాక్షాత్కరించాడు.
చతుర్భుజుడు, శ్రీ వత్స లాంఛనుడు, పీతాంబరధరుడు, స్వర్ణ కిరీట కుండల కేయూర భూషితుడు, కాంచీ మౌక్తిక తారహార కటక గ్రైవేయ భూషావళీ శోభితుడు, శతకోటి కందర్ప సుందరాకారుడు ఐన విష్ణువును చూచి అసహ్యంతో నొసలు చిట్లించి మహా పతివ్రతా శిరోమణి ఐన తులసి ఇలా శపించింది “ఓ! మాధవా! విష్ణూ! నీవు సర్వవ్యాపకుడవే అయినా జీవులు ఉపాధిని (శరీరాన్ని) పొంది ఉన్నప్పుడు వారి మీద నీకెట్టి అధికారం లేదు. నా శీలాన్ని అపహరించి నా భర్త మరణానికి కారకుడ వయ్యావు. ఇది శిలా హృదయం కల వాడు చేసే పని! కనుక నువ్వు శిలా రూపుడవవుతావు!" ఇలా శపించి తులసి పలుమార్లు రోదించింది.
అంత విష్ణువు కింకర్తవ్యతా విమూఢుడై శంకరుని స్మరించగా ఆయన సాక్షాత్కరించాడు. వారిద్దరిని చూచి గతాన్ని గ్రహించి శంభుడిలా అన్నాడు. “ఓ తులసీ నువ్వు దుఃఖించకు! కర్మ ఫలం అనుభవించక తప్పదు. ఓ! మంగళాంగీ గతంలో గొప్ప తపస్సు చేశావు. దాని ఫలం నీకు దక్క బోతున్నది. నీ దేహ పాతానంతరం తులసి మొక్కగా జన్మిస్తావు. ముల్లోక వాసు లందరుకు అది ప్రీతిపాత్ర మవుతుంది. పూజా సామాగ్రిలో ప్రధాన వస్తువు అవుతుంది. తులసి మొక్కకు అధిష్ఠాతృదేవివైన నీవు దివ్య రూపంతో నిత్యమూ వైకుంఠంలో విష్ణు సన్నిధిలో ఉంటావు. విష్ణువు నిన్ను క్షణకాలం కూడా విడిచి పెట్టకుండా వనమాలా వక్షస్కుడై ఉంటాడు. నీచే పరిత్యజింపబడిన ఈ దేహం పుణ్యనదీ రూపాన్ని పొంది 'గండకి' అనే పేరుతో పిలువ బడుతుంది. నీకు సాగర సంగమ మహద్భాగ్యాన్ని కల్పించాను. భూలోకంలో భారతదేశంలో విష్ణు స్వరూపమైన సాగర సంగమాన్ని పొంది సుఖించు.
ఓ! శుభాంగీ! నీ శాపంచే ఈ విష్ణువు గండకీ నదీ తీరంలో శైల రూపాన్ని పొంది ఆ శైలానికి అధిష్ఠాన దేవతగా ఉండి ఆ నదిలో స్నానం చేసిన వారి నందరిని అనుగ్రహిస్తూ ఉంటాడు. అంతే కాదు! పదునైన దంతములు గల కోట్లాది కీటకాలు ఆ కొండ రాళ్ళను ఛేదించి లోపల విష్ణు చక్రా కారంగా మలుస్తాయి. ఆ పర్వతం నుండి వేరుపడిన శకలాలే మహా పుణ్య ప్రదమైన సాలగ్రామ శిలలవుతాయి. చక్రభేదాన్ననుసరించి లక్ష్మీనారాయణ ఇత్యాది భేదాలు కలుగుతాయి. ఓ విష్ణూ! నీతో తులసి యొక్క సమాగమానికి ప్రతీకగా సాలగ్రామ శిల ఎప్పుడూ ఏకరూపంగా ఉండి మహా పుణ్యాన్ని ఇస్తుంది. శంఖచూడునికి ప్రతీక ఐన శంఖం, తులసికి ప్రతీక ఐన తులసి, విష్ణువుకు ప్రతీక ఐన సాలగ్రామ శిల ఈ మూడు అనవరతము కలసే ఉండాలి. ఈ మూటిని వేరు చేసిన వాడు భార్యా వియోగాన్ని పొందటమే కాకుండ ఏడు జన్మల వరకు అనారోగ్యవంతుడవుతాడు. సాలగ్రామ శిల గాని, శంఖం గాని అదెప్పుడూ తులసి పత్రంతో కూడి ఉండాలి." ఇలా పలికి శంకరుడు అంతర్హితుడయ్యాడు.
తులసి తక్షణం దేహ త్యాగం చేయగా ఆమె దేహం నుండి గండకీ నది ఆవిర్భవించింది. ఆమె దివ్య రూపాన్ని పొంది మాధవునితో కూడి వైకుంఠానికి వెళ్ళింది. విష్ణువు భూలోకంలో గండకీ నదీ తీరంలో శైల రూపంలో నిలిచాడు. అక్కడ నదిలో పడిన శిలలు మాత్రమే సాలగ్రామ శిలలై మహా పుణ్యప్రదము లవుతాయి. నేల మీద ఉన్న శిలలకు పింగళములని పేరు. అవి హానిని, అశుభాన్ని కలిగిస్తాయి. ఈ పుణ్య గాధను చదివినా వినినా వారికి మరణానంతరం వైకుంఠ ప్రాప్తి ఆపై క్రమంగా శివ సాయుజ్యము లభిస్తుంది."

## అంధకాసుర వృత్తాంతం
సూతుడు శౌనకాది మునులతో ఇలా అంటున్నాడు. "మునులారా! లీలా మానుష విగ్రహుడైన పరమేశ్వరుని అసంఖ్యాక నామాలలో 'అంధకరిపుడు' అనే నామం ఒకటి. అంధకాసురుడు శంభుని చేతిలో మరణించి గణాధ్యక్ష స్థానాన్ని పొందిన ఆ పవిత్ర గాథను చెపుతున్నాను వినండి.
పూర్వం ఒకానొకప్పుడు భక్త వత్సలుడు, సకల దేవతా సార్వభౌముడు ఐన శంకరుడు కైలాసాన్ని విడిచి కాశీ నగరానికి వచ్చాడు. వచ్చి భైరవుని నగర రక్షకునిగా నియమించి పార్వతితో కూడి అక్కడ అనేక లీలలను ప్రదర్శించాడు. కాశీలో నివాసముంటూ మందర పర్వత ప్రాంత మందలి సుందర దృశ్యాలను చూడగోరి గౌరితోను, గణాధ్యక్షులతోను కూడి గిరిభూములను చేరేడు. ఒక రోజున శివ పార్వతు లిద్దరు వన విహారం చేసి విశ్రాంతికై ఒక వట వృక్షాన్ని ఆశ్రయించి సరస సల్లాపాలాడుకొంటున్న వేళ పార్వతీ దేవి పగడాల వంటి తన పాణి పల్లవాలతో పరిహాసానికై పరమేశ్వరుని కన్నులను మూసింది. తక్షణం జగత్తంతా అంధకార బంధురమైంది. శంభుని స్పర్శ కారణంగా శాంభవి యందు ఒకానొక వికార భావం పుట్టి ఆమె అరచేతి యందు మదజలం ఉద్భవించింది. ఆ జలం ఫాలాక్షుని నేత్రాగ్నిచే తపింప చేయబడి ఒక పెద్ద బిందువు రూపంలో జారింది. దాని నుండి వికృతరూపుడు, మహా క్రోధుడు, అంధుడు, భయంకరుడు, కృతఘ్నుడు, అధిక రోమములు
నవ్వుతూ, గట్టిగా ఏడుస్తూ నాట్యం చేస్తూ, నాలుకను బయటపెట్టి రోదనం చేస్తూ..... ఇలా అనేక వికృత చేష్టలను చేయ సాగేడు. వాడే అంధకాసురుడు.
మునులారా! స్త్రీ పురుష సంపర్కం వలన జరుగుతున్న ప్రస్తుత మైధున సృష్టి ఉన్నదే.... ఇది దక్ష ప్రజాపతి నుండి ప్రారంభమైంది. అంతకు ముందు కాలంలో కేవలం సంకల్ప మాత్రం చేత, దర్శన మాత్రం చేత, స్పర్శ మాత్రం చేత మాత్రమే సృష్టి కార్యం జరుగుతూ ఉండేది. ఈ అంధకాసురుడు కేవలం ఆది దంపతుల స్పర్శ నుండి ఉద్భవించిన వాడు. వాడి వికృత రోదనానికి భయపడిన పార్వతి “నాధా ఈ వికృతాకారుడెవరు? వీడిని ఎవరు సృష్టించారు?" అని ప్రశ్నించింది. దానికి సమాధానంగా "దేవీ! నీ స్పర్శ నుండి ఉద్భవించిన వీడు నీ కుమారుడే! వీనిని నీవు, నీ చెలులు యథానురూపంగా పెంచండి. గణాల బారి నుండి రక్షించండి! వీడు నీ మీద ఆధారపడి ఉన్నాడు సుమా!" అని సమాధాన మిచ్చాడు శంకరుడు. పార్వతి కూడా వాణ్ణి అనేక ఉపాయాలతో రక్షిస్తూ పెంచుతూన్నది.
ఇదిలా ఉండగా అదే సమయంలో హిరణ్యాక్షుని భార్య సంతానం లేని కారణంగా తన భర్తను తపస్సు చెయ్యమని ప్రోత్సహించింది. కశ్యపుని కుమారుడైన ఆ హిరణ్యాక్షుడు పుత్రార్దియై అడవిలో ఉండి శివుని గూర్చి తపస్సు చేయగా ఆయన ప్రత్యక్షమై ఆ రాక్షసుని వరం కోరుకోమన్నాడు. అంత హిరణ్యాక్షుడు "శంకరా! నాకు తగిన పుత్రుని అనుగ్రహించు. సంసార వృక్షానికి ఫలం సంతానం. పుత్రులు లేని వానికి ఉత్తమ గతులు లేవు. సంసారి ఐన వాడు తన తేజస్సును సంతాన రూపంలో చూచుకొని ముచ్చట పడతాడు. ఒక పురుషుడు సంసారియై సంతానాన్ని పొందిన తర్వాతనే తండ్రి అవుతున్నాడు. లేని యెడల కేవలం భర్తగా మిగిలి పోతున్నాడు. కనుక హే! రుద్రా! నాకు ఉత్తమ పుత్రుని అనుగ్రహించు" అని కోరేడు.
దానికి పశుపతి అతని కోరికకు సంతసించి "ఓ! దానవ వీరా! నీకు పుత్ర సంతాన యోగం లేదు. పార్వతీ పరమేశ్వరులమైన మాకు అంధకుడనే కుమారుడు ఒకడున్నాడు. వాడు నీకు తగిన వాడు. వాణ్ణి నీకు ధారదత్తం చేస్తున్నాను. నీ కుమారునిగానే పెంచుకో!" అని వరాన్ని అనుగ్రహించి అంధకుని అప్పచెప్పాడు. అంధకుని వెంట పెట్టుకొని హిరణ్యాక్షుడు పుత్ర గర్వంతో దేవతలందరిని జయించి ఈ భూమిని రసాతలానికి మోసుకు పోయాడు. తండ్రి కొడుకుల విపరీత చర్యలకు భయకంపితులైన దేవతలు విష్ణువును ప్రార్థింపగా ఆయన సర్వ యజ్ఞాత్మకము, భయంకరము, శ్రేష్ఠము అగు యజ్ఞ వరాహావతారాన్ని ధరించి హిరణ్యాక్షుని తన సుదర్శన చక్ర ధారలకు ఆహుతి చేసి తన పంటి కోర మీద ఈ జంబూ ద్వీపాన్ని నేరేడు పండు వలె నిలపెట్టి పూర్వ స్థానంలో ఉంచి, అంధకుని రసాతలానికి అధిపతిని చేసి పట్టాభిషేకం చేశాడు. హరి యొక్క అద్భుత చర్యకు సుపర్వులు మహదానంద భరితులై విష్ణువును స్తుతించారు. సకల ప్రాణులు సుఖించాయి.

## హిరణ్యకశిపుని విష్ణువు నృసింహావతారంలో వధించుట
హిరణ్యాక్షుడు అలా విష్ణువు చేతిలో హతుడు కాగా; వాని సోదరుడు హిరణ్యకశిపుడు హరి మీద ద్వేషంతో బ్రహ్మను గూర్చి తపస్సు చేసి మరణం లేని వరాన్ని పొంది వరగర్వితుడై బృందారకులను హింసింప సాగేడు. వారంతా హరిని ఆశ్రయించి తమ గోడును వెళ్ళబుచ్చుకోగా ఆయన వారికి అభయమిచ్చి పంపించాడు. పంపి తాను నృసింహావతారాన్ని ధరించి దానవుని నగరంలోకి ప్రవేశించి రాక్షస గణాలను ఒడిసిపట్టి వాడి గోళ్లతో చీల్చి వారిని సదమదం చేశాడు. సర్వాన్ని ఆక్రమించి ఆ సింహం రాక్షస సంహారం చేయటం మొదలు పెట్టింది. ఆ వార్త రాక్షస రాజుకు చేరింది దానిని చెర పట్టమని ఆయన భటులను ఆజ్ఞాపించాడు. తండ్రి చెంత నున్న తనయుడైన ప్రహ్లాదుడు తండ్రి మాటలను విని, " తండ్రీ! అది మామూలుగా వనంలో తిరిగే సింహం కాదు. సాక్షాత్తు విష్ణు భగవానుడే ఆ రూపంలో నగరంలో ప్రవేశించాడు! దానితో పోరాడగల వీరుడు ముల్లోకాలలోను లేడు. కనుక నీవా నృహింహునకు ప్రణమిల్లి శరణు వేడి రాజ్యాన్ని కాపాడుకో!" అని హితవు చెప్పాడు. ఆ మాటను పెడ చెవిని పెట్టాడు రాక్షస రాజు, సింహాన్ని బంధించ బోయిన రాక్షసవీరులు అగ్నిని సమీపించిన మిడుతల వలె క్షణంలో భస్మమయ్యారు.
అలా ఆ సింహం గిరి గహ్వరం వంటి నోరును తెరచి కనుపించిన రాక్షసులను మ్రింగుతూ హిరణ్యకశిపుని సభాభవనం లోనికి ప్రవేశించింది. దానిని చూచిన వెంటనే హరిమీది ద్వేషంతో రాక్షసరాజు అగ్ని సదృశమైన తన గదను ప్రయోగించాడు. ఆ గదను ఒడుపుగా పట్టి తిరిగి వాని మీదికే ప్రయోగించాడు నృసింహుడు. దానిని అవమానంగా భావించిన రాక్షసరాజు కోపంతో మండిపడి అనేక శస్త్రాలను సంధించాడు కాని అవన్నీ వమ్ము అయ్యాయి. అలా వారిద్దరి మధ్య చిరకాలం యుద్ధం సాగింది. ఇక జాగు చెయ్యటం మేలు కాదని తలచి నృసింహుడైన హరి తన సహస్ర బాహువులతో హిరణ్యకశిపుని
పట్టి..... రాత్రి, పగలు కాని సంధ్యా కాలంలో; లోపల బయట కాని ద్వార దేశ స్థానంలో సజీవము నిర్జీవము గాని గోళ్ళచే చీల్చి చంపాడు. చంపి రాక్షస రాజ్యానికి ప్రహ్లాదుని అభిషిక్తుని చేశాడు.

## అంధకుని తపస్సు, శివుని వద్దకు దూతలను పంపుట
ఒకప్పుడు...... హిరణ్యాక్షుని కుమారుడైన అంధకుని; అతని సోదరులు అంధుడవైన నీకు రాజ్యం ఎందుకు? అని పరిహసించి అతని రాజ్యాన్ని హస్తగతం చేసి కొన్నారు. దుర్బుద్ధితో వారు చేసిన కుటిల చర్యకు కుమిలి పోయిన అంధకుడు..... ఒంటి కాలిపై నిలిచి, ఆహారాన్ని విడిచి, రెండు చేతులను పైకెత్తి, మంత్రాన్ని జపిస్తూ బ్రహ్మను గూర్చి తపస్సు చేశాడు. బ్రహ్మ సాక్షాత్కారం కాలేదు. దానికి మిక్కిలి దుఃఖించి మరింత పట్టుదలతో పదునైన కత్తితో తన శరీరం నుండి మాంసాన్ని కోసి మంత్రపూతంగా అగ్నిలో హోమం చేశాడు. చివరకు నరాలు, ఎముకలు మాత్రమే మిగిలాయి. అతని తపస్సు నుండి పుట్టిన అగ్ని జ్వాలలు లోకాలను దహింపగా దేవతలు బ్రహ్మను చేరి రక్షించమని మనవి చేశారు. వెంటనే బ్రహ్మగారు అంధకుని ముందు ప్రత్యక్షమై "వత్సా! నీ అభీష్టాన్ని తెలుపు! నెరవేరుస్తాను” అని పల్కగా వాడిలా కోరేడు. "పితామహా ముందుగా నాకు దృష్టిని ప్రసాదించు! పరుష వచనాలతో నన్ను నిందించిన నా సోదరులు నాకు సేవకుల గుదురు గాక! నా రాజ్యం నాకు సంక్రమించును గాక! ఇంద్రాదులు నాకు కప్పమును చెల్లింతురు గాక! నాకు మృత్యువు లేక పోవు గాక!”
దానికి పితామహుడు అంధకునితో "వత్సా! నువ్వు కోరిన సర్వము అట్లే నెరవేరుతుంది. కాని మరణం లేకుండ వరమియ్యటం సాధ్యం కాదు. పుట్టిన ప్రతిజీవి మరణించట మనేది సృష్టి నియమం. దాన్నుండి నాకు కూడ మినహాయింపు లేదు. బ్రహ్మ మానంలో నా ఆయుర్దాయం నూరు సంవత్సరాలు. కనుక ఏదో ఒక మరణ కారణాన్ని స్వీకరించు." అని పల్కగా వాడిలా అన్నాడు.
"పితామహా! అయితే విను! తల్లి వలె పూజింప దగినది ముల్లోకాలలోను శ్రేష్ఠమైనది, ప్రకృతి సౌందర్యాన్ని మించిన సౌందర్యం గలది, అపురూప సుందరాంగి ఐన స్త్రీని నేను కోరినప్పుడు నాకు రాజ్య భ్రష్టత్వం కలుగు గాక!" అంధకుని కోరికకు ఆశ్చర్య పడిన బ్రహ్మ మనుసులో శంకరుని స్మరించి ఆయన అనుజ్ఞను పొంది వానికా వరాన్ని కూడా ఇచ్చాడు. దానికి పరమానంద భరితుడై వాడు “ఓ ప్రభూ! కేవలం నరములు, ఎముకలు మాత్రమే మిగిలిన నేను శత్రువులతో ఎలా యుద్ధం చేయగలను. నువ్విచ్చిన వరాలను సాధించటానికి తగిన శరీరాన్ని అనుగ్రహించు" అని వేడగా విరించి వాడి దేహాన్ని తన కరకమలాలతో నిమిరేడు. వర్ష జలాలకు వాడిన పైరు వర్ధిల్లినట్లు విధాత అమృత హస్తస్పర్శకు వాడి శుష్క శరీరం మధు మాసంలో చిగిర్చిన మామిడి గున్నలా జీవ రసాన్ని పొంది పూర్ణ యౌవనంతో ప్రకాశించింది.
అంధకుడు నగర ప్రవేశం చేసి ముందుగా ప్రహ్లాదాది సోదరులను తన వశవర్తులుగా చేసికొన్నాడు. బృందారకులాదిగా అందరిని జయించాడు. చూడ చక్కని సుందరీ మణులైన యువతులను తన అంతఃపురానికి చేర్చాడు. మధుర పానీయాలను ఆస్వాదిస్తూ మహోన్నత రాజ భవనాలలో క్రీడించాడు. విహార యాత్రకు మందర పర్వత ప్రాతం మిక్కిలి మనోహరమైనదని ఎరిగి ఒక రోజున బయలుదేరి అక్కడ విడిది చేశాడు. వానికి దుర్యోధన, వైధస, హస్తి అనే పేర్లు గల ముగ్గురు మంత్రులున్నారు. వారు మందర పర్వత ప్రాంత మంతా కలియ తిరుగుతూ ఒక రమణీయ గిరి శిఖరంపై కొలువై ఉన్న పార్వతీ పరమేశ్వరులను చూచి అంధకుని వద్దకు వచ్చి సర్వమంగళ అయిన పార్వతి సౌందర్యాన్ని అతివేలంగా వర్ణించి చెప్పారు. చెప్పి “ఓ ప్రభూ! ఆ విభూతిరాయుని కంటే నువ్వే ఆ కోమలాంగికి తగిన నాయకుడవు!" అని వానికి 'ఆహా! పుట్టించారు. 'దుష్టుడు మంత్రియై దొరను చెరచు' అన్నట్లుగా చేశారు వారు.
అదే అదనుగా మదనుడు చెఱకు విల్లును చేపట్టి, తుమ్మెద బారు నారిని బిగించి, కమ్మని తేనియ లూరిన పూవు టమ్ములను అంధకుని ఎదమీదికి గురిచూసి విసిరాడు. అగ్గలమైన వలపుకు ఆగలేక ఆ దైవోపహతుడు వెంటనే సచివులకు చెప్ప వలసిన మాటలను చెప్పి పార్వతిని తనకు అప్పనంగా అప్పచెప్ప వలసిందిగా రుద్రునకు వర్తమానం పంపించాడు. వాడు శంకరుని సముఖంలో నిల్చి అంధకుని మాటలను ఇలా మనవి చేశాడు. “ఓ మునీ! నా ఏలిక ముల్లోకాలకు ప్రభువు! ఆయన చెప్పి పంపిన సందేశాన్ని విను. పండు కోతి వంటి నీకు మంచి పరువంలో ఉన్న ఈ పడతి సాంగత్యం తగదు. కాకులు రావిపండ్లు తిని కక్కితే రాతిని చీల్చుకొని రావి చెట్టు మొలుస్తుంది. చివరకు నిర్మాణాన్ని కూలదోస్తుంది. స్త్రీలు కాకుల వంటి వారు! పురుషుని మనసు ఎంత వజ్ర పంజరం వంటి దైనా స్త్రీలను చేరదీస్తే అది లోహమై, గ్రావమై (శిలయై దారువై, తరుణ వృక్షమై, ఫల ప్రాయమై, పూవై, మకరందమై క్రమంగా పోను పోను నీళ్ళకంటె పల్చనై
జారిపోతుంది. తాపసివైన నీకు ఈమె తోడి పొత్తు తగదు. ఈ మెరుగు బోడిని మా దొరకు అప్ప చెప్పు. శ్రేష్టమైన మణిని బంగారంలో పొదిగి నప్పుడే గదా దాని శోభ! బూడిద గుమ్మడి కాయలా ఉన్న నీకు ఈ పూబోడితో తగులాటం కూర్చిన విధి నేర్పరి గదా! ఈ పల్లవాధరిని మా ప్రభువుకు ఉపాయనంగా సమర్పించక పోతే యుద్ధంలో నీ ప్రాణాలను బలి పెట్టి ఐనా సరే ఈమెను చేపట్టి గాంధర్వ వివాహం మా ఏలిక చేసికొనటం నిశ్చయం." ఇలా పలికి విరమించారు సచివులు.
దానికి ఆగ్రహోదగ్రుడైన రుద్రుడు మండిపడి వారిని త్రుంచగా సంకల్పించి; దూతను తునుమటం నీతి గాదని ఎంచి పోరుకు సిద్ధమని చెప్పి పంపాడు.
వారు తిరిగి వచ్చి రుద్రుని వచనాలను తమ దొరకు యథా తధంగా విన్నవించారు. సచివుల వచనాలను చెవి యొగ్గివిని, ప్రచండ వీరుడు, ఘూర్ణిత లోచనుడు ఐన అంధకుడు భగ్గున మండిపడి కాలాగ్ని సదృశమైన గదను చేపట్టి క్షణంలో రాక్షస సైన్యాన్ని సమీకరించి తక్షణం రుద్రుని మీదకు సమరోత్సాహంతో కదిలేడు.

## అంధకుడు శివునితో యుద్ధము చేయుట
రుద్రుడు కూడ తన గణాలతో, సకల దేవతా సమూహంతో యుద్ధ సన్నద్ధుడై నిలిచాడు. గిలుడనే వాడు అంధకుని పక్షాన, వీరకుడు రుద్రుని పక్షాన చమూపతులై శస్త్రాస్త్ర సంపన్నులై నిలిచారు. పోరు మొదలైంది. మొదటగా పార్వతీ పరమేశ్వరుల నివాస స్థానమైన మందరగిరి గుహాముఖ ద్వారాన్ని గదతో బ్రద్దలు కొట్టాడు గిలుడు. వెంటనే రాక్షస సైన్యం పార్వతి కొరకు గిరి కందరం లోనికి బిలబిల వెళ్ళబోతుండగా వీరకుడు ఇతర దేవతలు వారిని అడ్డగించారు. అలా అడ్డగించిన బ్రహ్మ, విష్ణు, ఇంద్ర, సూర్య, చంద్రాది దేవతలను విఘసాసురుడనే రాక్షసుడు గ్రక్కున మ్రింగటం మొదలు పెట్టాడు. ప్రమాదాన్ని పసిగట్టిన వీరకుడు ఈ విషయాన్ని రుద్రుని చెవికి చేర్చగ ఆయన వృషభ వాహనా రూఢుడై వచ్చి విఘసుని ముందు నిల్చి మ్రింగిన వస్తువులను వెడల గ్రక్కించే సామర్థ్యంగల మంత్రాన్ని జపించి వారందరిని బయటకు రప్పించాడు. అప్పుడు వారందరు రాహువు నోట్లోంచి బయట పడ్డ రవిలా ప్రకాశిస్తూ రెట్టింపు ఉత్సాహంతో రాక్షసులను సంహరించటం మొదలు పెట్టారు.
ఆ శంకర - అంధకులిరువురు తమ తమ సైన్యాలను భేదింప శక్యంకాని వజ్ర -పర్వత వ్యూహాలలో నిలపెట్టి రణం చేస్తూండగా ప్రథమ విజయం శివుని ప్రభావంచే దేవతలకే దక్కింది. దానికి దుఃఖితుడైన అంధకుడు బ్రాహ్మణ శ్రేష్ఠుడైన భార్గవుని చెంతకు రథాన్ని దిగి ఒంటరిగా నడచి వెళ్ళి చేతులు జోడించి ఇలా ప్రార్ధించాడు: "ఓ! భార్గవవంశ మండనా! అసురుల యొక్క అభ్యుదయాన్ని ఆనవరతము కాంక్షించే నీ గురుత్వంలో మేము ఎల్లప్పుడు విజయాన్నే పొందుతూ వస్తున్నాం. ఇంద్రో పేంద్రులను సైతం ఏనాడూ లెక్క చేయలేదు. కాని ఈనాడు మా శత్రువులైన దేవతల చేతిలో పరాజయాన్ని పొందేము! వైరివీరుల చేతిలో హతులైన కుంభ, జంభాది శ్రేష్టులైన అసుర గణాలను చూడు! గురుదేవా! కేవలం కాల్చిన ధాన్యపు పొట్టు (ఊక) నుండి పుట్టిన పొగను పీల్చి పదివేల సంవత్సరాలు తపస్సు చేసి సాధించిన మృత సంజీవనీ విద్య యొక్క అవసరం ఈనాడు వచ్చింది. హతులైన అసురులను ఆ విద్యతో పునర్జీవితులను చేయి.”
వేద విదుడైన శుక్రుడు అంధకుని మాటలకు దుఃఖించి కర్తవ్యం విషయంలో ఆలోచనలో పడ్డాడు. దానవులను బ్రతి కించటం అంటే..... శంకరుని నుండి పొందిన విద్యను ఆయనకు వ్యతిరేకంగా ప్రయోగించటం! బ్రతికించకుండ ఉపేక్ష వహించటం అంటె తన ఏలికకు అన్యాయం చేయటం! ఏదైనా సరే! శరణాగత ధర్మం చాలా గొప్పది అని యెంచి అంధకునికి అభయ మిచ్చి పంపించాడు. పంపించి రణభూమికి వచ్చి శంకరుని మదిలో స్మరించి ఒక్కొక్క రాక్షసుని ఉద్దేశిస్తూ మంత్రాన్ని ఆవృత్తి చేస్తూ విగత జీవులైన దైత్య, దానవ, రాక్షసులందరిని బ్రతికించాడు. వారంతా నిద్రనుండి లేచిన వారివలే లేచి వికటంగా గర్జిస్తూ, ఆయుధాలను ధరించి, ద్విగుణీ కృతోత్సాహంతో రుద్ర గణాలను చీల్చిచెండాడటం మొదలుపెట్టారు. ప్రమథ గణాలు పలాయనం చిత్తగించాయి. ఇదంతా శుక్రుని మంత్రవిద్య ప్రభావంగా గుర్తించిన శిలాద పుత్రుడైన నంది వెంటనే శంకరుని చెంతకేగి విషయాన్ని వివరించి ఉపాయాన్ని చెప్పమని కోరేడు. దానికి శంభుడు సేనా ప్యూహాన్ని ఛేదించి శుక్రుని ఎత్తుకొని రమ్మని నందిని పురమాయించి దానికి తగిన బలాన్ని ఇచ్చాడు.

## శివుడు శుక్రుని మ్రింగివేయుట
వేగంగా నంది రంకె వేస్తూ సేనా వ్యూహాన్ని సడలించుకొంటూ వెళ్ళి; శరభ మృగం ఏనుగును ఎత్తుకెళ్లినట్లు, గరుత్మంతుడు కోడిపిల్లను తన్నుకు పోయినట్లు, శుక్రుని తన కొమ్ముల మధ్య ఇరికించుకొని భద్రంగా రుద్రుని సన్నిధికి చేర్చాడు. గ్రక్కున ఆ భూతనాధుడు శుక్రుని రెండు వ్రేళ్ళతో పట్టుకొని ద్రాక్ష పండువలె నోట్లో వేసికొని గుటుక్కున మింగేశాడు. కాలకూటాన్ని మ్రింగిన
నీలకంఠునకు శుక్రుడు ఎక్కువా? వెంటనే దానవులు 'అయ్యో! అయ్యో!' అంటూ దుఃఖిస్తూ చెల్లాచెదరయ్యారు.

## శివుడు అంధకునకు గణాధ్యక్ష పదవి నిచ్చుట - శుక్రుడు బయటకు వచ్చుట
నీలకంఠుడు శుక్రుని మ్రింగి వేయగా దానవ సేన...... కొమ్ములు లేని వృషభాలవలె గోళ్ళు లేని పెద్దపులుల వలె, కోరలు లేని సింహాల వలె, రెక్కలు లేని బాణాల వలె, వ్రతానుష్ఠానం లేని వేదాధ్యయనం వలె నిర్వీర్యమై పోయింది. చంద్రుడు లేని రాత్రి వలె, వేదాధ్యయనం లేని విప్రుల వలె, భర్తృ విహీనలైన స్త్రీలవలె నిస్తేజమై పోయింది. శౌర్యం లేని క్షత్రియుల వలె, సత్యం లేని దాన ధర్మముల వలె శోభాహీనమైంది.
చల్లారిన దావాగ్నిలా చేవ చచ్చి చైతన్యం లేక..... గడ్డ కట్టిన సముద్రంలా నిరుత్సాహంగా పడి ఉన్న సైన్యంలో తిరిగి శౌర్య, పరాక్రమాలను నింపుతూ అంధకుడిలా హెచ్చరిక మాటలాడేడు. "అసుర వీరులారా! ఒకే ఒక్క శుక్రుడు మనమధ్య లేక పోవవటంతో మన ధైర్య, వీర్య, శౌర్య, బల, పరాక్రమ, శక్తి, ఫల, కీర్తి, తేజస్సులు ఒక్కమారుగా అపహరింప బడ్డాయనే మాట సత్యం. బ్రాహ్మణ శ్రేష్ఠుడు, వేద వేదాంగ పారంగతుడు, రాజనీతి కోవిదుడు, పూజ నీయుడు, గురువు, సమర్థుడు, రక్షకుడు అగు భార్గవుని రక్షించు కోలేక పోయిన మనం నిశ్చయంగా నిందార్హులమే. వీరులారా! మీరందరు మనసులో శుక్రాచార్యుల వారి పాద పద్మాలకు నమస్కరించి ప్రమధులతో యుద్ధం చేయండి. నేను నందితో కూడి రుద్ర గణాలను నిశ్శేషం చేస్తాను. యోగి తన యోగంచే జీవుని కర్మబంధం నుండి తప్పించి నట్లుగా నేను శుక్రుని విడిపిస్తాను. లేదా ఆయనే తన యోగ శక్తిచే, భక్తిచే స్వయంగా బయటకు వస్తే మనమందరము రక్షింప బడతాం.
అంధకుని మాటలకు తిరిగి ఉత్తేజాన్ని, ఉత్సాహాన్ని పొందిన దానవులు వారిలో వారిలా తలపోసారు. "మనకు ఆయుర్దాయం ఉన్నంత వరకు ప్రమధులు మనలను జయింపలేరు. ఆయుర్దాయం లేనప్పుడు మనం ప్రభువును విడిచి వెన్ను చూపితే అపకీర్తి కళంకమే అంటుకొంటుంది గాని మృత్యువును తప్పించుకొన గలమా? సమర భీరువులకు అంధ తామిస్ర నరకం తథ్యం. కదన రంగంలో కత్తి పదునులో స్నానమాడిన వారికి వేరే జప తపాదులతో తపోదానాద్యనుష్ఠానాదులతో పనిలేదు." ఈ విధంగా అంధకుని వచనాలను స్థిరీకరించికొని వారు వివిధాయుధాలతో ప్రమథులను పీచమడచటం మొదలు పెట్టారు. ప్రమథ గణం ఉప్పెనలా అసుర గణంపై విరుచుక పడ్డారు. రణరంగం రక్తసిక్తమైంది.
అంధకుడు రథస్థుడై ఎక్కడ చూచిన తానై వీరవిహారం చేస్తున్నాడు. అసురగణం మృత్యువుకు మృత్యువై పోరాడు తున్నది. షడానన, గజానన, నంది, సోమనంది, ఇత్యాది ప్రమథ గణాధిపతులు బాణ వర్షాన్ని కురిపించి అంధకుని అంధుని చేశారు. పెద్ద కోలాహలం చెలరేగింది. ఆ రావం ప్రళయకాల సముద్భూత సప్తమారుత భయంకరా రావాన్ని మించి పోయింది. ఆ కలకలానికి శంభుని ఉదరంలో ఉన్న శుక్రుడు స్థిరమైన స్థానం లేని గాలి వలె సుడులు తిరుగుతూ నిర్గమించే మార్గాన్ని వెతుక్కొంటున్నాడు. ఏడు ఊర్ధ్వలోకాలను, ఏడు అధో లోకాలను సంచరించాడు గాని, మార్గం కాన రాలేదు. మరొక చిత్రమేమిటంటే బయట జరుగుతున్న యుద్ధం ఉదరంలో కనుపించింది. పుణ్య పురుషుని ఆచరణలో దోషం లేనట్లు, పతివ్రత శీలానికి కళంకం లేనట్లు శివుని ఉదరంలో వంద సంవత్సరాలు గడిపినా శుక్రునికి మార్గం దొరకలేదు. చివరకు భార్గవుడు శాంభవ యోగంచే శివమంత్రాన్ని జపిస్తూ శుక్ర రూపాన్ని పొంది శంభుని ఉదరమనే కారాగారం నుండి లింగ మార్గం ద్వారా బయట పడి పూర్వరూపాన్ని పొంది చేతులు జోడించి నమస్కరించి ఉదరంలో ఉండగా చేసిన శివ స్తుతినే తిరిగి ఇలా చేశాడు :

## శుక్రుని శివస్తుతి 
ఓం నమస్తే దేవేశాయ సురాసుర నమస్కృతాయ భూతభవ్య మహాదేవాయ హరితపింగళ లోచనాయ బలాయ బుద్ధి రూపిణే వైయా ఘ్రవసనచ్ఛ దాయారణేయాయ త్రైలోక్య ప్రభవే ఈశ్వరాయ హరాయ హరితనేత్రాయ యుగాంత కరణాయానలాయ గణేశాయ లోకపాలాయ మహాభుజాయ మహా హస్తాయ శూలినే మహాదంష్ట్రిణే కాలాయ మహేశ్వరాయ అవ్యయాయ కాలరూపిణే నీలగ్రీవాయ మహోదరాయ గణాధ్యక్షాయ సర్వాత్మనే సర్వభావనాయ సర్వగాయ మృత్యుహంత్రే పారియాత్ర సువ్రతాయ బ్రహ్మచారిణే వేదాంతగాయ తపోంతగాయ పశువతయే వ్యంగాయ శూలపాణయే వృషకేతవే హరయే జటినే శిఖండినే లకుటినే మహాయశసే భూతేశ్వరాయ గుహావాసినే వీణా పణవతాలవతే అమరాయ దర్శనీయాయ బాలసూర్యనిభాయ శ్మశానవాసినే భగవతే ఉమాపతయే అరిందమాయ భగస్యాక్షి పాతినే పూర్ణో దశననాశనాయ క్రూరకర్తకాయ పాశహస్తాయ ప్రలయకాలాయ ఉల్కాముఖాయాగ్ని కేతవే మునయే దీప్తాయ విశాంపతయే ఉన్నతయే జనకాయ చతుర్థకాయ లోకసత్తమాయ వామదేవాయ వాగ్ధాక్షిణ్యాయ వామతో
భిక్షవే భిక్షురూపిణే జటినే స్వయం జటిలాయ శక్రహస్త ప్రతిస్తంభకాయ క్రతవే క్రతుకరాయ కాలాయ మేధావినే మధుకరాయ చలాయ వానస్పత్యాయ వాజసనేతి సమాశ్రమ పూజితాయ జగద్ధాత్రే జగత్కర్తే పురుషాయ శాశ్వతాయ ధ్రువాయ ధర్మాధ్యక్షాయ త్రివర్త్మనే భూతభావనాయ త్రినేత్రాయ బహురూపాయ సూర్యాయుత సమప్రభాయ దేవాయ సర్వతూర్యనినాదినే సర్వబాధా విమోచనాయ బంధనాయ సర్వ ధారిణే ధర్మోత్తమాయ పుష్పదంతాయావి భాగాయ ముఖ్యాయ సర్వహరాయ హిరణ్య శ్రవసే ద్వారిణే భీమాయ భీమపరాక్రమాయ ఓం నమో నమః ॥
ఓం దేవదేవుడు దేవవతలచే రాక్షసులచే నమస్కరింపబడువాడు, భూత భవిష్యత్కాలములలోని ప్రాణులకు గొప్ప దైవము, పచ్చని మరియు తేనెరంగు గల కన్నులు గలవాడు, బలశాలి, బుద్ధిస్వరూపుడు, వ్యాఘ్రచర్మమే ఉత్తరీయముగా గలవాడు అరణినుండి. పుట్టిన యజ్ఞాగ్నియే స్వరూపముగా గలవాడు, ముల్లోకములకు ప్రభువు, ఈశ్వరుడు, పాపహారి, పచ్చని కన్నులు గలవాడు, ప్రళయ కాలాగ్ని స్వరూపుడు, గణాధ్యక్షుడు, లోకములను పాలించువాడు, గొప్ప భుజములు చేతులు గలవాడు, శూలధారి, గొప్ప దంష్ట్రలు గలవాడు, మృత్యుస్వరూపుడు, మహేశ్వరుడు, వినాశము లేనివాడు, నల్లని కంఠము గలవాడు, గొప్ప ఉదరము గలవాడు, సర్వస్వరూపుడు, సర్వకారణుడు, సర్వవ్యాపి, మృత్యుంజయుడు, పారియాత్ర పర్వతముపై గొప్ప తపస్సును చేసినవాడు, బ్రహ్మచారి, వేదాంత ప్రతిపాద్యుడు, తపస్సు యొక్క అవధులను దాటినవాడు, జీవులకు పాలకుడు, నిరవయవుడు, వృషభము ధ్వజమునందు గలవాడు, జటాధారి, జుట్టుముడి గలవాడు, దండధారి, గొప్ప కీర్తి గలవాడు. భూతపతి, గుహయందు ఉండువాడు, వీణపై మృదంగముపై తాళములను పలికించువాడు, అవినాశి, సుందరాకారుడు, బాలసూర్యునివలె ప్రకాశించువాడు, శ్మశానమునందు నివసించువాడు, భగవాన్ పార్వతీపతి, శత్రుసంహారకుడు భగుని కన్నులను పూష దంతములను బెరికిన వాడు, దుష్టసంహారకుడు, పాశధారి, ప్రలయకాల మృత్యుస్వరూపుడు, ఉల్క నోటియందు గలవాడు, అగ్నియేధ్వజముగాగలవాడు, మననశీలి, ప్రకాశస్వరూపుడు, మానవులకు ప్రభువు, ఎత్తైన దేహము గలవాడు, తండ్రి, త్రిమూర్తుల కతీతుడు, భువనములలో సర్వశ్రేష్ఠుడు, వామదేవుడు, వక్తలలో శ్రేష్ఠుడు, బిక్షురూపధారియై వామార్ధమునందున్న అన్నపూర్ణ నుండి బిక్షను గోరువాడు. తెలియ శక్యము కాని స్వరూపము గలవాడు, ఇంద్రుని చేతులను స్తంభింప జేసినవాడు. యజ్ఞస్వరూపుడు, యజమానస్వరూపుడు, మృత్యుస్వరూపుడు, జ్ఞాననిధి, బ్రహ్మచర్య గృహస్థ వానప్రస్థ ఆశ్రమస్వరూపుడు, సర్వాశ్రమముల వారిచే వాజసన నామముతో పూజింపబడువాడు. జగత్తును సృష్టించి పోషించే శాశ్వత కూటస్థ పరబ్రహ్మ స్వరూపుడు, ధర్మమునకు అధ్యక్షుడు, ఉత్తర-దక్షిణ-అధో మార్గములుగలవాడు, ప్రాణులను సృష్టించువాడు, ముక్కంటి, అనేక రూపుడు, పదివేల సూర్యులతో సమమగు తేజస్సు గలవాడు, ప్రకాశస్వరూపుడు, సర్వవాద్యముల ధ్వనులు గలవాడు, బాధలన్నింటి నుండియు విముక్తిని కలిగించువాడు, సంసారములో బంధించువాడు, ఉత్తమమగు ధర్మస్వరూపుడు, పుష్పదంతస్వరూపుడు, ద్వైతవర్జితుడు, త్రిమూర్తులలో ముఖ్యుడు, సర్వమును హరించువాడు, బంగరు వర్ణముగల చెవులు గలవాడు, ద్వారదేవతారూపుడు, భయంకరుడు, భయంకరమగు పరాక్రమముగలవాడు, ఓంకారస్వరూపుడు అగు శివునకు అనేక వందనములు.
ఇలా స్తుతించిన భార్గవుని చూచి శంకరుడు సంతోషించి “ఓ పుత్రా! నీవు నా లింగంనుండి శుక్రంవలె నిర్గమించావు కనుక ఈ పైన శుక్ర నామధేయంచే పిలువ బడుతావు. నిన్ను నేను పుత్రునిగా స్వీకరిస్తున్నాను. నీకు జరా మరణాదులు లేవు." - అని వర మిచ్చాడు. పార్వతి కూడా ఆయనను పుత్రునిగా స్వీకరించింది. వెంటనే ఆయన రణరంగానికి వెళ్ళాడు.
అక్కడ.... సమరాంగాణంలో భార్గవుని శివుడు మ్రింగిన తదుపరి; ప్రమధుల పరాక్రమానికి ఆగలేక అసురులు ఆపద నొంది పలాయితులైనా అంధకుడు మాత్రం అసహాయ శూరుడై విక్రమాన్ని చూపుతూనే ఉన్నాడు. అతని అస్త్ర, శస్త్రాదుల బలం క్షీణించింది. తూణీరం శూన్యమైంది. అప్పుడొక మాయను పన్నేడు. ఆ మాయా ప్రభావంచే అతని శరీరం నుండి స్రవించి నేలకు రాలిన ప్రతి రక్తపు బొట్టు నుండి అసంఖ్యాకులైన అంధకులు పుట్టి ప్రమధులను బాధించటం మొదలు పెట్టారు. మాయావులకు మాయావి అగు విష్ణువు అంధకుని మాయను అవగతం చేసికొని తన మాయా ప్రభావంచే వికృత ముఖంగల శుష్కించిన శక్తి రూపాన్ని ధరించి శంభుని చెవి నుండి పుట్టుకొచ్చాడు. వస్తూనే భీకరంగా అరుస్తూ అంధకుని మరియు అతని అనుచరుల రక్తాన్ని పానం చేసి అందరిని హతమార్చేడు. అంధకుడొక్కడే శల్యావశిష్టుడై మిగిలాడు. అస్తిపంజరం ఒక్కటే మిగిలింది. అయినా క్షత్రియ ధర్మాన్ని అనుసరించి వెన్ను చూపక పోరాడు తూనే ఉన్నాడు. అతని భీష్మ ప్రతాపానికి గీర్వాణులతో పాటు శర్వుడు కూడా నిర్విణుడయ్యాడు. ఇక జాగు చేయటం మేలు కాదని తలచి...... గ్రక్కున కరుణా సముడైన రుద్రుడు త్రిశూలాన్ని చేతపట్టి
పిడుగు భూమిలోనికి చొచ్చుకు పోయినట్లు వాని గుండెల్లో గుచ్చి అంతరిక్షంలో నిలపెట్టాడు. వాడప్పుడు శాంతించి నిశ్చేష్టుడై ఉండి పోయాడు. వాని శరీరం సూర్యకిరణాలకు తపిస్తూ శుష్కించి వర్షానికి తడుస్తూ జీవాలను ధరించి అలానే ఉంది. వాడు మాత్రం శంకరుని నిర్విరామంగా ధ్యానిస్తూనే ఉన్నాడు. ఉమాపతి ఉదరం నుండి భార్గవుడు బయట పడిన వేళకు అంధకుడలా ధ్యానిస్తూనే ఉన్నాడు

## అంధకుని శివస్తుతి
శ్లో॥ 
మహాదేవం విరూపాక్షం చంద్రార్థ కృత శేఖరమ్ | అమృతం శ్వాశతం స్థాణుం నీలకంఠం పినాకినమ్ || 
వృషభాక్షం మహాజ్ఞేయం పురుషం సర్వకామదమ్ | కామారం కామ దహనం కామరూపం కపర్దినమ్ ॥ 
విరూపం గిరీశం భీమం స్రగ్విణం రక్త వాసనమ్ | యోగినం కాలదహనం త్రిపురఘ్నం కపాలినమ్॥
తా॥ 
మహాదేవుడు, బేసి కన్నుల వాడు, చంద్రవంకతో ప్రకాశించే శిరస్సు గలవాడు, అమృత స్వరూపుడు, నిత్యుడు, కూటస్థుడు, నల్లని కంఠము గలవాడు, పినాక ధారి, వృషభము యొక్క కన్నుల వంటి కన్నులు కలవాడు, జ్ఞేయ బ్రహ్మరూపుడు, చేతనుడు, కోర్కెలన్నింటిని తీర్చువాడు, కాముని దహించిన వాడు, యథేచ్ఛా రూపము గలవాడు, జటాధారి, వికృతరూపుడు, కైలాస వాసి, భయంకరుడు, మాలను ధరించిన వాడు, ఎర్రని వస్త్రములు ధరించిన వాడు, యోగి, కాలాంతకుడు, త్రిపురారి, కపాల ధారి అగు శివపరమాత్మ, యొక్క నూట ఎనిమిది రూపాలను అతను ధ్యానించేడు. దానికి ప్రీతుడైన శంకరుడిలా అన్నాడు.
“ఓ రాక్షస రాజా! నీ శమ, దమాలకు, నియమ పాలనకు, శౌర్య, ధైర్యాలకు సంతోషించాను. నీవు మూడు వేల సంవత్సరాలు శూలాగ్రం మీద ఉండి ప్రాణాలను ధరించి నన్ను ధ్యానిస్తూనే ఉన్నావు. నీ దోషాలన్నీ నశించాయి. ఏవరం కావాలో కోరుకో."
ముక్కంటి పల్కులకు ఎంతో అలరి అంధకుడు మోకాళ్లపై నిలబడి చేతులు జోడించి ఆనందాశ్రువులు చెక్కిళ్ళపై జార గద్గద స్వరంతో ఇలా అన్నాడు: "హే భగవన్! నేను పూర్వం యుద్ధరంగంలో వీరరసోద్రేకంలో పలికిన దుడుకు మాటలను మనసులో పెట్టుకొన వద్దు. నీ యథార్థ స్వరూపాన్ని తెలుసుకోలేక మూఢుడనై నీ విషయంలో చేసిన అతినిందిత కర్మలను క్షమించు. ప్రకృతి స్వరూపిణి, లోక మాత అగు ఈ పార్వతి విషయంలో కామదోష కృతమైన నా తప్పులను మన్నించు. నేను దీనుడను! నీ భక్తుడను! నన్ను అన్నిటా క్షమించి రక్షించు!
అజ్ఞానాన్ని తొలగించేది, అధర్మాన్ని ధ్వసం చేసేది, అనర్థాన్ని రూపుమాపేది, దుఃఖాలను శాంతింప చేసేది, ఆశ్రితులపై కృపారసాన్ని వర్షించేది, తనుస్తాపాలను హరించేది, చంద్రసారమైన వెన్నెలకు వెన్నెలైనది, దీనులకు దిక్కైనది అగు ...... ఈ హిమగిరి రాజ నందినీ సుందర మందహాస వదనారవింద నిర్గత కరుణారస పూరిత శుభదృక్కులు నాపై నిరంతరము ప్రసరించు గాక! గిరిరాజ నందినీ! శంకర విజయాన్ని సాధింప గోరిన పంచశరుడు తన బాణాలు వ్యర్థం కాగా ఉమా హసితమనే నీ మందహాస మల్లికా కుసమాన్ని వింట సంధించి విజయాన్ని సాధించాడు. మదనుడు తన బాణాలను పదును పెట్టుకొనే నీ దరస్మితం మహేశునికే దక్కనీ! భువనైక సుందరివైన నీ మోహ జనకమైన 'కాంత దృష్టి'కి చంద్రశేఖరుడే స్వామి యగు గాక! మాతా! సంతానం మీద అపేక్షతో సజల నయానాలతో చూచే నీ 'కరుణామృత రస దృష్టి'కి నేను పాత్రుడనగుదును గాక!
జననీ! త్రిలోక పావనీ! నీ అధర పుటాన్ని ఆశ్రయించి ఉన్న అమృతానికి ఈ అంధకాసుర వైరి ఈశ్వరుడగు గాక! నీ పాద కమల సేవా లబ్ధ మకరందం నీ భక్తులమైన మాకు చాలు! అమ్మా! ఆనాడు ఈ అర్భకుని చేరదీసి ఆదరించింది నువ్వే! దానవుని కప్పగించి దూరంగా పొమ్మన్నదీ..... నువ్వే! ఈ నాడు చెంతకు చేర్చుకొని వంతులు తీర్చి పునర్జన్మను ప్రసాదించిందీ నీవే! ఓ ఆది దంపతులారా! దేవతలతో వైరాన్ని మాని, శాంతాన్ని పూని యోగినవుతాను! మీ గణాలతో కలసి సాలోక్యాన్ని పొందుతాను. దానవ స్వభావం నుండి విముక్తిని కల్పించండి.” ఈ విధంగా అంధకుడు పల్కి మిన్నకున్నాడు. పరమేశ్వరుడు అతనిపై ప్రసన్న దృక్కులను ప్రసరించగా పార్వతి చెంతకు చేరదీసి కరకమలాలతో శిరసు నిమిరింది. అంధకుడు గణాధ్యక్షు డయ్యాడు.
మునులారా! శివుని ఉదరంలో ఉండి శుక్రుడు జపించిన శివ మంత్రాన్ని..... ఇందులో చెప్పిన దానిని...... ఎవరైతే భక్తిశ్రద్దలతో చదువుతారో, వింటారో..... వారికి నిశ్చయంగా మృత్యుభయం తొలగి, కోరికలన్నీ ఈడేరుతాయి.

## శుక్రుడు మృత సంజీవనీ విద్యను సంపాదించుట
సూత మహర్షి శౌనకాది మునులతో ఇలా అంటున్నాడు. “ఓ తపోధనులారా! బ్రాహ్మణ శ్రేష్ఠుడైన భార్గవుడు మృత్యుం జయుడైన శివుని వద్దనుండి మృత సంజీవనీ విద్యను సంపాదించిన వృత్తాంతాన్ని చెపుతున్నాను వినండి. భృగు వంశంలో జన్మించిన శుక్రుడు పూర్వం కాశీ నగరానికి వెళ్ళి గంగానదీ తీరంలో పరమాత్మ యొక్క లింగాన్ని స్థాపించి, దాని కెదురుగా అందమైన నూతిని ఏర్పాటు చేసి యథా శాస్త్రీయంగా షోడ శోపచార పూజా విధానాలతో అర్చిస్తూ తపస్సు చేశాడు. పంచామృతాలతో, సుగంధ జలాలతో, కస్తూరీ చందనాగరు ఘనసారాది పరిమళ ద్రవ్యాలతో, బిల్వాది పత్రాలతో, సహస్రదళ పద్మాలతో.. సావధానంగా ఈశ్వరార్చన చేసేవాడు, నైవేద్యానంతరం నృత్యగానాదులతో సేవించే వాడు, అనేక స్తోత్రాలతో, సహస్ర నామాలతో స్తుతించేవాడు. ఈ విధంగా ఐదువేల సంవత్సరాలు నిర్మలమైన మనసుతో ఆరాధించినా ఈశ్వర సాక్షాత్కారం కాలేదు.
అపుడా శుక్రుడు దుస్సహమైన నియమాన్ని...... కాలిన ఊక నుండి వచ్చే పొగను పీలుస్తూ వేయి సంవత్సరాలు తపస్సు చేశాడు. అతని తపస్సుకు ప్రీతుడైన దాక్షాయణీ పతియైన శంకరుడు ప్రత్యక్షమై ఇలా అన్నాడు: “ఓ తపోనిధీ! మహాభాగ! నీ అపురూప తపస్సుకు ప్రీతుడనయ్యాను. నీ వాంఛితాన్ని నెరవేరుస్తాను, వరాన్ని కోరుకో !"
అలా ప్రత్యక్షంగా సాక్షాత్కరించిన భుజగ భూషణుడు, రాజ శేఖరుడు ఐన పరమేశ్వరుని తనివి తీర పరికించి పరమానందంతో రోమ హర్షణుడై శిరస్సుపై చేతులు జోడించి అష్టమూర్తి అయిన శివుని ఇలా స్తుతించాడు...... శుక్రుడు.
శో॥
త్వం భాభిరాభిరభిభూయ తమస్సమస్తమస్తం నయస్యభి మతాని నిశాచరాణామ్ | 
దేదీప్యసే దివమణే గగనే హితాయ లోకత్రయస్య జగదీశ్వర తన్నమస్తే ॥ 
లోకేతి వేలమతి వేల మహామహోభిర్నిర్భాసి కౌ చ గగనే2 ఖిలలోక నేత్రః | 
విద్రావితాఖిల తమాస్సుతమో హిమాంశో పీయూషపూర పరిపూరిత తన్నమస్తే ॥ 
త్వం పావనే పథి సదాగతిరప్యుపాస్యఃకస్త్వాం వినా భువనజీవన జీవతీహ । 
స్తబ్ధప్రభంజనవివర్ధిత సర్వజంతోః సంతోషితాహికుల సర్వగ వై నమస్తే ॥ 
విశ్వైక పావక న తావకపావకైకశక్తేర్ ఋతే మృతవతామృత దివ్యకార్యమ్ | 
ప్రాణిష్యదో జగదహో జగదంతరాత్మంస్త్వం పావకః ప్రతిపదం శమదో నమస్తే ॥
పానీయరూప పరమేశ జగత్పవిత్ర చిత్రం విచిత్ర సు చరిత్ర కరో సి నూనమ్ | 
విశ్వం పవిత్రమమలం కిల విశ్వనాథ పానీయ గాహనత ఏతదతో నతో స్మి ॥
ఆకాశరూప బహిరంతరుతావకాశ దానా ద్వికస్వరమిహేశ్వర విశ్వమేతత్ |
త్వత్తస్సదా సదయ సంశ్వసితి స్వభావాత్సంకోచమేతి భవతో స్మి నతస్తతస్త్వామ్ || 
విశ్వం భరాత్మక భిభర్షి విభోత్ర విశ్వం కో విశ్వనాథ భవతో న్య తమస్తమో2 రి |
స త్వం వినాశయ తమో తమ చాహిభూష స్తవ్యాత్పరః పరపరం ప్రణతస్తతస్త్వామ్|| 
ఆత్మస్వరూప తవ రూపపరం పరాభిరాభిస్తతం హర చరాచర రూపమేతత్ |
సర్వాంతరాత్మనిలయ ప్రతిరూపరూప నిత్యం నతో స్మి పరమాత్మ జనో ష్టమూర్తే॥
ఇత్యష్ట మూర్తిభిరిమాభిర బంధుబంధో యుక్తా కరోషి ఖలు విశ్వజనీనమూర్తే | 
ఏతత్తతం సువితతం ప్రణత ప్రణీత సర్వార్థ సార్ధపరమార్థ తతో నతో స్మి॥
తా|| 
నీవు ఈ కాంతులతో చీకట్లనన్నింటినీ పారద్రోలి రాక్షసుల మనోరథములను ధ్వంసమొనర్చుచున్నావు. ఓ జగత్పతీ! సూర్యరూపా! నీవు లోకహితము కొరకై ఆకాశమునందు వెలిగిపోవుచున్నావు. నీకు నమస్కారము. ఓ చంద్రా! నీవు జనులకు కన్ను వంటి వాడవు. నిన్ను చూచి భూమిపై గల సముద్రము పెద్ద పెద్ద కెరటములతో ఉప్పొంగి చెలియలి కట్టను దాట గోరుచున్నది. నీవు ఆకాశములో ప్రకాశిస్తూ నీ చల్లని కిరణములతో చీకట్లనన్నింటినీ పారద్రోలి జగత్తును వెన్నెలలనే అమృత ధారలతో ముంచెత్తుచున్నావు. నీకు నమస్కారము. ఓ వాయూ! నీవు పవిత్రమగు అంతరిక్షమార్గములో సంచరిస్తూ సర్వమును వ్యాపించుచున్నావు. లోకుల ప్రాణశక్తి స్వరూపుడవగు నీవు లేనిదే ఏ జీవి బ్రతుకగలదు? నీవు ఒకప్పుడు కదలిక లేదా యన్నట్లు ఉండి మరుక్షణములో తుఫాను రూపమును దాల్చెదవు. సర్వప్రాణులను వర్ధిల్లజేయు నీకు నమస్కారము. నీవు సర్ప సముదాయములకు భోజనమై వాటిని సంతోషపెట్టెదవు. జగత్తును పవిత్రము చేయు ఏకైక మూర్తివగు ఓ అగ్నీ! నీ పవిత్రీకరణ శక్తిలేనిచో ఈ లోకము మృతప్రాయమగును. జగత్తునకు అంతరాత్మవగు నీవు అమృత స్వరూపమగు హవిస్సును దేవతల కొసంగి వారికి ఉపకారములను చేయుచున్నావు. నిన్ను మ్రొక్కు ప్రాణులకు నీవు ప్రతి అడుగులో శాంతిని కలిగించెదవు. నీకు నమస్కారము. జలరూపములో నుండి సర్వమును శుద్ధి చేయు ఓ పరమేశ్వరా! నీ గొప్ప చరిత్రలు నిశ్చయముగా అద్భుతములు. ఓ విశ్వనాథా! ఈ జగత్తులోని సర్వము నీ స్వరూపమగు జలములో మునక లేసి పవిత్రమగుచున్నది. అట్టి ఆ జలరూపుడవగు నీకు నమస్కారము. ఆకాశరూపములో నున్న ఓఈశ్వరా! శబ్దము గుణముగా గల నీవు లోపల,
బయట అవకాశము నిచ్చుట చేతనే ఈ జగత్తు మనగల్గు చున్నది. ఓ దయామూర్తీ! నీకు నేను నమస్కరించుచున్నాను. స్వస్వరూపమగు విశ్వమును పాలించి పోషించువాడా! సర్వవ్యాపీ! ఈ విశ్వమును నీవే పృథ్వీరూపములో ధరించియున్నావు. అజ్ఞానమును పోగొట్టగల దైవము నీవు తక్క మరియెవరు గలరు? సర్పములు అలంకారముగా గలవాడా! మా ఈ చీకట్లను నీవు పారద్రోలుము. సర్వాతీతుడవగు నీవు స్తోత్రములకు అతీతుడవు. అట్టి నీకు ప్రణమిల్లుచున్నాను. ఓయీ ఆత్మ స్వరూపుడవగు హరా! ఈ చరాచర జగత్తు అంతయు నీ ఈ రూపముల వరుసలచే నిండి యున్నది. ఓయీ అష్టమూర్తీ! సర్వప్రాణుల అంతరాత్మ నీ నివాసస్థానము. పరమాత్మవగు నీకు భక్తుడనగు నేను నిత్యము నమస్కరించుచున్నాను. బంధువులులేని వారికి బంధుడవు నీవే. ఈ జగత్తు సర్వము నీ స్వరూపమై యున్నది. నీవీ ఎనిమిది రూపములలో ఈ జగత్తు నంతనూ వ్యాపించి యున్నావు. నిన్ను నమస్కరించు భక్తుల కోర్కెల నన్నింటినీ నీవు ఈడేర్చెదవు. పరమార్ధము నీ స్వరూపమే అట్టి నీకు నమస్కరించు చున్నాను.
భార్గవుడీ విధంగా అష్టమూర్తి అగు శివుని అష్టకంతో చక్కగా స్తుతించి తల నేలకు సోకగా పలుమార్లు మ్రొక్కాడు. స్తుతిప్రియుడైన శంకరుడు అతని స్తుతికి సంతసించి రెండు భుజాలను పట్టుకొని లేవదీసి, తనదంత కాంతులు దిక్కుల ప్రసరింపగా ఇలా అన్నాడు.
"ఓ! భార్గవా! తపోనిధీ! నువ్వు పవిత్రుడవు! నీ తపస్సు చేత లింగాన్ని ప్రతిష్ఠించిన పుణ్యం చేత నీ ఆరాధన చేత, కాశీ నివాసం చేత నిన్ను నా ఇద్దరు పుత్రులతో సమానంగా చూస్తున్నాను. భవిష్యత్తులో నువ్వు.... ఇదే శరీరంతో నా ఉదరమనే గుహలో ప్రవేశించి నా శ్రేష్ఠమైన ఇంద్రియ మార్గం ద్వారా పుత్ర రూపంలో జన్మించ గలవు! నీ కీయ దగని వరం లేదు. ఇప్పటి వరకు ఎవరి వద్ద లేని ఎవరికీ తెలియని, ఎవరికీ ఈయని 'మృత సంజీవని' విద్యను నీకు ఇస్తున్నాను. ఈ విద్యను నేను నా తపోబలంచే స్వయంగా నిర్మించాను. హరి, హిరణ్యగర్భ, ఇంద్రాదులకు కూడా ఇలాంటి విద్య ఒకటుందనేది తెలియదు. ఓ! బ్రాహ్మణ శ్రేష్ఠా! నీవు అత్యంత శుచివి! పవిత్రుడవు! తపోనిధివి! ఈ విద్యను పొందే అర్హత గల పూజ్యుడు మరొకడు లేడు." అని పలికి ఆ విద్యను యథా శాస్త్రీయంగా ఉపదేశించి ఇంకా ఇలా అన్నాడు: "భార్గవా! ఏ మృత ప్రాణిని ఉద్దేశించి ఐనా సరే విద్యలలో కెల్ల గొప్పదైన ఈ విద్యను పఠిస్తే ఆ మృత జీవి నిశ్చయంగా తిరిగి జీవిస్తుంది. నువ్వు సూర్యుని, అగ్నిని మించిన అతిశయం కలవాడవై ఆకాశంలో గొప్ప తేజస్సుతో గ్రహరూపంలో శ్రేష్ఠుడవై ఉంటావు. భూలోకంలో నువ్వు ఉదయించిన కాలంలో మానవుడు ఏ శుభకార్యాలను చేసినా, ధర్మకార్యాలను చేసినా అవి సఫలమవుతాయి. నంద తిథులన్నీ నీ సంయోగంచే శుభకరములవుతాయి. నీకు అభిముఖంగా ఎవరు యాత్ర చేసినా నీ దృష్టి పాతం చేత వారి కార్యం నాశన మవుతుంది. నీ భక్తులు సంతానవంతు లవుతారు. కాశీలో నువ్వు స్థాపించిన ఈ లింగం శుక్రేశ్వరుడను పేరుతో ప్రసిద్ధిచెంది: అర్చించిన వారికి సకల అభీష్టాలను ఇస్తుంది." ఇలా వరాలిచ్చి శంభుడు ఆ లింగంలోనే విలీనమయ్యాడు. శుక్రుడు కృతార్థుడై తన నివాసాన్ని చేరుకొన్నాడు.

## బాణాసుర వృత్తాంతం 
సూతుడు శౌనకాది మహర్షులతో ఇలా అంటున్నాడు. “ఓ! తపోధనులారా! మీకిప్పుడు అద్భుతమైన బాణాసుర వృత్తాంతాన్ని చెపుతున్నాను వినండి. బ్రహ్మగారి పుత్రులందరిలో జ్యేష్ఠుడు, శ్రేష్ఠుడు అగు మరీచి అనే మానస పుత్రుడున్నాడు. ఆయన పుత్రుడు కశ్యపుడు, దక్షుడు తన కుమారైలలో పదముగ్గురిని ఈ కశ్యపునికిచ్చి వివాహం చేశాడు. వారిలో పెద్ద భార్య దితి. ఆమె పుత్రులకు దైత్యులని పేరు. మిగిలిన భార్యలకు దేవతలు మొదలుగా స్థావర జంగమాత్మకమైన సర్వప్రాణులు సంతానంగా పుట్టారు. దితికి పుత్రులే హిరణ్యకశివుడు, హిరణ్యాక్షుడూను. ప్టెద వాడైన హిరణ్యకశిపునకు హ్లాదుడు, అనుహ్లాదుడు, సంప్రదుడు, ప్రహ్లాదుడు.... అని నలుగురు కొడుకులు, వారిలో ప్రహ్లాదుడు గొప్ప విష్ణుభక్తుడు. అతని కొడుకు విరోచనుడు. బ్రాహ్మణ వేషంలో వచ్చి యాచించిన ఇంద్రునికి తన శిరస్సును ఇచ్చేశాడు. అతని కుమారుడే బలి చక్రవర్తి. వామన రూపంలో వచ్చి యాచించిన విష్ణువుకు ధరామండలాన్ని దానం చేశాడు. శివభకుడైన బలి కుమారుడు బాణాసురుడు.
ఈ బాణాసురుడు ఒకప్పుడు తన వేయి చేతులతో మృదంగాన్ని వాయించి, తాండవ నృత్తాన్ని వివిధ తాళ గతులతో నర్తించి, శంకరుని మెప్పించి, తన రాజధాని నగరమైన శోణ పురానికి నగరాధ్యక్షునిగా ఆయనను నియమించుకొన్నాడు. బాణుని పరిపాలనలో జ్ఞాతులైన దేవతలు వెలిగా మిగతా వారందరు సుఖశాంతులతో వర్ధిల్లారు. బాణుని అభ్యుదయాన్ని చూచి ఓర్వలేక దేవతలు లోలోపల కుములిపో సాగేరు. కుట్రలు పన్నేరు.
బాణునకిచ్చిన వరదానాన్ననుసరించి శంకరుడు తన భార్యా పుత్రులతో, గణాలతో శోణ పురంలోనే నివాసముంటున్నాడు. ఒక రోజున ఆయన నగరానికి దూరంగా నదీతీరమందు విహారానికై వెళ్ళాడు. ప్రమధులు, దేవగణాలు, అప్సరసలు, సిద్ధులు,
మునులు..... ఇలా ఒకరేమిటి దేవజాతులన్ని అక్కడకు వచ్చి చేరారు. మన్మథుడు వసంతుని తోను తక్కిన తన మారగణాల తోను వచ్చి చేరాడు. వికసిత కుసుమాలతో, భ్రమరకుల ఝుంకారంతో, కోకిలల గానంతో, మలయానిల వీచికలతో ప్రకృతి అంతా కామతంత్ర పరాధీనమైంది. యువతీ, యువకులందరు జంటలు, జంటలుగా విహరిస్తున్నారు. బాణుని అంతఃపురం కూడ అక్కడే ఉంది.
ఆ సమయంలో యోగ నిష్టుడైన పరమేశ్వరుడు ప్రకృతి సౌందర్యాన్ని చూచి పరవశించి విహారోత్సుకుడై గిరిరాజ నందినిని అలంకృతయై రావలసిందిగా నందిచే కబురు పెట్టాడు. వెంటనే నంది వెళ్ళాడు.
ఈ లోపులో.... ఇందుధరుడు విహారోత్సవ కుతూహలుడై ఉన్నాడనే విషయాన్ని తెలుసుకొన్న అప్పరసలాదిగా సుందర యువతీ మణులందరు బృందంగా ఏర్పడి వారిలో వారిలా అనుకొన్నారు: "చెలులారా! ఈ కౌముదీ మహోత్సవ సందర్భంగా ఇందు శేఖరుడు గిరిజా దేవితో కూడి నృత్యోత్సవాన్ని సలుపవలెనని ఉవ్విళ్ళూరు తున్నాడు. కాని ప్రస్తుతం పార్వతి ఆయన సన్నిధిలో లేదు. మనలో ఎవరు శివ కామినీ రూపాన్ని ధరించి ఆయనతో సమంగా లాస్య నర్తనాన్ని నెరవేరుస్తారో ఆ సుందరి నిశ్చయంగ వేలుపు వెలదులకు 'రాణి' అవుతుంది. ప్రాగల్భ్యం ఉన్నవారు ప్రయత్నించ వచ్చు" ఇలా పన్నిదాలు వేసుకొని ఘృతాచి కాళీ రూపాన్ని, విశ్వాచి చండికా రూపాన్ని, రంభ సావిత్రీ రూపాన్ని, మేనక గాయత్రీ రూపాన్ని, సహజన్య జయా రూపాన్ని, పుంజకస్థలి విజయ రూపాన్ని..... ఇంకా ఇతర అచ్చర మెరుగు బోండ్లు ఇతర మాతృకా రూపాలను తమతమ విద్యల ప్రభావంచే ధరించారు. బాణాసురుని కన్యయైన ఉషాదేవి తన దివ్యమైన శక్తిచే శుభకరమైన పార్వతీ రూపాన్ని ధరించింది.
అలా ధరించి హరునితో విహరించవలెనని అభిలషిస్తున్న వేళ.... సర్వజ్ఞురాలు, సర్వాంతర్యామిని అగుపార్వతి అక్కడ ప్రత్యక్షమై "ఓ ఉషాబాలా! శిష్యురాలా! నీకు యుక్త వయసు వచ్చిన తరి, యుక్త సమయంలో సముచితమైన నిర్ణయాన్ని తీసికొని నా రూపాన్ని ధరించావు. నువ్వు ఈ కార్తీక మాసంలో ఋతుధర్మాన్ని కలిగి ఉంటావు. వైశాఖ శుక్ల ద్వాదశినాడు ఉపవసించి అంతఃపురంలో నిద్రిస్తున్న అర్ధరాత్రి సమయంలో స్వప్నంలో ఒక సుందరుడైన వరుడు నిన్ను కలుస్తాడు. ఆ రాకుమారుడే నీకు భర్త అవుతాడు." అని భవిష్యద్వాణిని పలికింది. భర్త అనే మాట చెవి సోకగానే..... తుమ్మెద బరువుకు లీలగా వంగిన అరవిందంలా..... ఉషాకన్య సిగ్గుతో తలదించుకొంది. 
ఆ కౌముదీ మహోత్సవ వేళ....... ముద్దుగుమ్మలు గుప్పిళ్ళతో కప్పురపు రజాన్ని వెదజల్లగా పాల కడలి ముద్దుల పట్టి ఐన నిండు జాబిల్లి మెండుగా కురిపించిన పండు వెన్నెలతో కలిసి సర్వము ఈశ్వర విభూతిగా నేత్ర పర్వమైంది. కౌముదీ మహోత్సవం ముగిసింది.

## ఉష-అనిరుద్ధుల సమాగమం
ఒక రోజున శంకరుడు మిక్కిలి సంతోషంగా ఉన్న సమయంలో బాణాసురు డాయనను సమీపించి, అంజలి ఘటించి ఇలా ప్రార్దించాడు. “ఓ మహదేవా! నీవు దేవతలందరిలో శ్రేష్ఠుడవు! నీ అనుగ్రహంచే నాకు లభించిన ఈ సహస్ర బాహువులు నాకు భారంగా ఉన్నాయి. యుద్ధం లేనప్పుడు ఈ శిలా స్తంభాల వంటి బాహువులతో పనేముంది చెప్పు? అయినా ఈ చేతులకు తీట పుట్టినపుడు కొండలతో ఒరపిడి పెట్టితే అవి పొడియై నేలకు రాలుతున్నాయి. దిగ్గజాల దగ్గరకు వెళ్ళగానే అవి మోకరిల్లుతున్నాయి. దిక్పాలకుల లెక్కలేదు! శంకరా! యుద్ధంలో నా సహస్ర బాహువుల కండూతిని (దురదను తీర్చి, వాటిని అరటి బోదెల వలె ఖండించే మొనగాడైవడైనా ఉన్నాడంటావా? లేదా నేనైనా వాణ్ణి యజ్ఞ పశువులా వధించాలి! నాకోరిక తీరుతుందంటావా? నాతో సముడవు నీవొక్కడివే!
ఈ విధంగా పల్కిన బాణుని గర్వోక్తులకు రుద్రుడు కుపితుడై “ఓ గర్విష్టి! బలి చక్రవర్తి యొక్క కుమారుడవు, మీది మిక్కిలి నా భక్తుడవు అయిన నీవు...... ఇట్టి వీరాలాపా లాడుట తగదు. త్వరలోనే నీ కోరిక నెరవేరుతుంది! మనిషి తలతో కూడిన నెమలి..... చిహ్నంగా గల నీ ధ్వజం ఎప్పుడు, ఏ గాలివాటు లేకుండా నేల కూలుతుందో అప్పుడు నాతో సముడైన నరునితో నీకు యుద్ధం సంప్రాప్తిస్తుంది. నీ దర్పానికి తగిన ఫలితాన్ని అనుభవిస్తావు!" - అని ఆగామి కర్మ ఫలాన్ని చెప్పాడు.
అలభ్యమైన వీర మరణాన్ని కోరుకొన్న బల గర్వితుడైన బాణుడు శంకరుని పల్కులకు సంతసించి, తన సర్వ సైన్నాధ్యక్షుడైన కుంభాండునికి ఈ విషయాన్ని చెప్పి సేనను సిద్ధంగా ఉంచమన్నాడు. తను మాత్రం కయ్యపు విందు కొరకు ఎదురు చూస్తున్నాడు. ఒక రోజున అకారణంగానే ధ్వజం నేలకూలగా వార్త తెచ్చిన భటులను బహూకరించి ఎనిమిది మంది గణాధ్యక్షులతో పోరుకు సిద్దంగా ఉన్నాడు. ముందుగారణంలో విజయాన్ని పొందటం కొరకు ఒక ఇష్టిని నిర్వహించి, యుద్ధంలో వీరపానం చేసే మధువును తాను స్వయంగా పర్యవేక్షించాడు. ఇక్కడిలా బాణుడు వీరుని తోడి యుద్ధం కొరకు ఎదురు చూస్తూ ఉండగా అక్కడ అంతఃపురంలో.......
వైశాఖ శుక్ల ద్వాదశినాడు ఉపవాసముండి, మాధవుని భక్తి శ్రద్ధలతో పూజించి అలంకృతయై అంతఃపురంలో బాణాసుర పుత్రియైన ఉషాకన్య నిశీధిలో నిద్రిస్తూన్న సమయంలో పార్వతి యొక్క మాయచే సుందరమైన స్వప్నాన్ని కన్నది. ఆస్వప్నంలో....... చెవుల కుండలాల కాంతులకు చెక్కిళ్ళు మెరియగా చిరునవ్వులు చిందిస్తున్న వాడు, సుగంధ బంధురమైన పూమాలలను ధరించిన నీల కుంతలుడు, సంపెగ పువ్వు వంటి నాసిక కలవాడు, నుదుట నామాన్ని ధరించిన వాడు, రమణీయోజ్వల రత్నా భరణ భూషితుడు, ముమ్మూర్తులా పంచశరునికి ప్రతిరూపమైనవాడు అగు ఒక సుందరుడు సాక్షాత్కరించాడు.
అలా సాక్షాత్కరించి..... చెంతకు చేరదీసి కొనగోట తిలకాన్ని దిద్ది మొనపంట కెమ్మోవి నొక్కి పుక్కిట తాంబూల వాసనలు గుబుల్కొన- చెక్కిళ్ళ నెలవంక లుంచి - చిక్కు వడిన ఆ భరణాలను చక్క దిద్ది.... అలకలు సవరించి - అలుకలు తీర్చి -పులక లెత్తించి....... ఆవల ఏమోమో ఆగడాలను చేసి అదృశ్యుడయ్యాడు. అంత ఆ ఉషాకన్య స్వప్న పారవశ్యం చేతను, నిద్రా పరవశత్వం వలనను ఒడ లెరుగక సుఖ శయనం చేసి అరుణోదయ వేళ నిద్ర లేచింది. తన ప్రాణ నాధుడు ఇంకా పానుపు మీదనే ఉన్నాడన్న భ్రాంతితో నిద్రలేచి బారలు సాచి కౌగిలించుకోబోయే సరికి ఏముంది ? అంతా బయలు ! కల నిక్కల (నిజము + కల = నిక్కల నిజమైన కల) కాకపోయే సరికి ఆమె గుండె ఝల్లుమంది. ఇంతలో కుంభాండుని పుత్రిక, తనకు చెలికత్తె ఐన చిత్రలేఖ శయన మందిరంలోనికి రాగా ఆమెకు తన స్వప్న వృత్తాంతాన్ని చెప్పి ఇంకా ఇలా బేలగా వాపోయింది.
"చెలీ! కౌముదీ మహోత్సవ వేళ నేను పార్వతీ వేషాన్ని ధరించినప్పుడు ఆ జగన్మాత నాకు కాబోయే భర్తను గురించి భవిష్యత్తును చెప్పింది. నిన్న వైశాఖ శుక్ల ద్వాదశి! తిథి సరిపోయింది! నిన్న స్వప్నంలో సాక్షాత్కరించిన ఆ సుందరుడే నాకు కాబోయే భర్త! సందేహంలేదు. నా ప్రాణ నాధుడు నా మనసును దోచేశాడు. నా అవయవాలు పట్లు తప్పి ఉన్నాయి. నిలువలేకుండ ఉన్నాను. అతనినే యథావిథిగా వివాహమాడ నిశ్చయించు కొన్నాను. సఖీ! నా మనోహరుడు ఏ దేశ రాజకుమారుడో తెలసుకొని మా ఇరువురికి కళ్యాణాన్ని ఘటియింప చేసి పుణ్యం కట్టుకో!"
ఇలా దిటవు మాలి మొరలిడిన ఉషాకన్యను ఊరడించి లోకజ్ఞురాలు, రాక్షస మాయా నిపుణురాలు, ప్రౌఢ, చతురిక ఐన చిత్రలేఖ ఇలా అనునయించింది. “ఓ చెలీ! నువ్వు స్వప్నంలో దర్శించిన పురుషు డెవరో నాకు తెలియదు. అట్టి వానితో పొత్తు నీకెలా సమకూర్చగలను? నా మాయా ప్రభావం చేతను, చిత్రలేఖనా సామర్థ్యం చేతను ముల్లోకాలలోని రాకుమారుల రూపు రేఖా విలాసాలను చిత్రీకరించి చూపుతాను. అందులో నీ ప్రియుడెవరో గుర్తించు." ఇలా చెప్పి అన్ని లోకాలలోని రాకుమారులను చిత్రించి చూపించింది. అందులో భూలోకంలో వృష్టి వంశీయులైన వసుదేవుడు, బలరాముడు, శ్రీ కృష్ణుడు, ప్రద్యుమ్నుడు. అనిరుద్ధుడు..... ఇత్యాదులు ఉన్నారు. అనిరుద్ధుని చిత్ర పటాన్ని చూచి ఉషాకన్య సిగ్గుతో తల వంచుకొని "చెలీ! నా మానసచోరుడు ఇతడేనే!" అని లలితంగా పలికింది. పలికి అతని వివరాలను చెప్ప వలసిందిగా ప్రాధేయపడింది.
దానికి శంబర మాయా విశారదు రాలైన చిత్రలేఖ “ఓ బాణాసుర పుత్రీ! ఈ సుకుమారుడు.... లీలా మానుష విగ్రహుడైన శ్రీకృష్ణ దేవుని మనుమడు. కందర్ప సమానుడైన ప్రద్యుమ్నుని కుమారుడు. అనిరుద్ధ నామధేయుడు. వృష్టి వంశజుడు."- అని పల్కగా ఆ వివరాలను విని మావి గున్నను అల్లుకొన్ని మాధవీ లతలా, ఆకాశ గంగాప్రవాహంపై ప్రసరించిన వెన్నెలలా, శివుని జటాజూటాన్ని అలంకరించిన చంద్ర రేఖలా.... తన వలపు సార్థకమైందని ఉషాకన్య ప్రమోదాన్ని పొందింది. పొంది ఆ సుందరునితో సమాగమోపాయాన్ని అన్వేషించ వలసిందిగా వేడుకొంది.
వయసు పొంగులో వలపు సందడికి నిగ్రహించు కోలేక కన్నులు నీరు నిండగా చేతులెత్తి ప్రార్థించింది. వెంటనే తన యోగ విద్యా ప్రభావంచే చిత్రలేఖ ఆకాశ మార్గాన ద్వారకకు వెళ్ళి..... శేష తల్పంపై పవళిస్తూన్న విష్ణువో అన్నట్లుగా శయన మందిరంలో పాన్పుపై నిద్రిస్తూన్న అనిరుద్ద కుమారుని తన తామస యోగ ప్రభావంచే అంధకారంలో ముంచి, మంచంతో సహా ఉషాకన్య పడక గదికి చేర్చింది. స్వప్నంలో సాక్షాత్కరించిన నిధిని నిజజీవితంలో పొందిన నిరుపేదవలె అనిరుద్ధ సమాగమానికి ఆనందించింది ఉష. తెలతెలవారుతుండగా తిరిగి అనిరుద్ధ కుమారుని ద్వారకకు చేర్చింది చిత్రలేఖ ఇలా ప్రతిరోజూ ఈ రహస్య ప్రణయం కొనసాగుతూ ఉండగా..... ఒక రోజున ఈ విషయం బయటకు పొక్కి బాణసురుని చెవికెక్కింది. విన్న వెంటనే భగ్గున మండి పడ్డాడు బాణుడు.

## అనిరుద్ధుని బాణుడు బంధించుట శ్రీకృష్ణ బాణాసురుల యుద్ధం
తక్షణం అనిరుద్ధుని బంధించమని భటులకు ఆజ్ఞాపించాడు. శ్రీకృష్ణ పౌత్రుని పరాక్రమం ముందు భటులు నిలువ లేక వెన్ను చూపారు. తానే నాగాస్త్రంతో బంధించి కారాగారంలో ఉంచాడు బాణుడు. ఈ వార్త ద్వారకకు చేరింది. అక్కడ స్త్రీజనం
దుఃఖించారు. వారందరు శ్రీకృష్ణునితో మొరపెట్టుకోగా ఆయన గరుడుని స్మరించి; బలరాముడు, ప్రద్యుమ్నుడు, యుయుధానుడు, సాంబుడు, సారణుడు, గదుడు, నందుడు, భద్రుడు ..... ఇత్యాది యాదవ వీరులు వెంటరాగా ససైన్యంగా బాణుని పైకి యుద్ధానికి తరలి వచ్చాడు.
రుద్రుని ముందుంచుకొని బాణుడు యుద్ధానికి సిద్ధంగా నిలిచాడు. ధర్మయుద్ధం మొదలైంది. శ్రీకృష్ణుడు రుద్రునితో, ప్రద్యుమ్నుడు కుమార స్వామితో, బలరాముడు కూష్మాండ కూపకర్ణులతో, సాత్యకి బాణునితో, గరుడుడు నందితో ద్వంద్వ యుద్ధానికి తలపడ్డారు. భండన మంటే పండుగ అని భావించే యాదవ వీరుల చేతిలో రుద్రగణం అలసటను పొందింది. దానిని గమనించిన రుద్రుడు కుపితుడై వారిలో ఉత్తేజాన్ని నింపుతూ, సింహనాదం చేస్తూ వచ్చి గోవిందుని ముందు నిలిచాడు. వారిద్దరి మధ్య పోరు ఘోరంగా సాగింది.
భండనంలో రుద్రుని మార్కొనలేమని భావించిన వాసుదేవుడు రెండుచేతులు జోడించి రుద్రుని స్తుతించి, ఇలా వినయంగా ప్రార్ధించాడు. "హే! శంకరా! బలగర్వితుడైన బాణుని సహస్ర బాహువులను నరకటానికి నీ ఆజ్ఞను అనుసరించి వచ్చిన కింకరుడను. నేను. నీ శాపం వృధా కారాదు. దయ ఉంచి తప్పుకో! నీ శాపాన్ని నెరవేరుస్తాను." దానికి శంభుడు నవ్వి “మాధవా! నీవన్న మాట నిజమే! అంతకంటె ముందు నీ నగర రక్షకునిగా ఉండి నిన్ను రక్షిస్తానని బాణునికి వరం ఇచ్చాను. నేను భక్తపరాధీనుడను! నేను చూస్తుండగా నువ్వు బాణుని జోలికి పోలేవు! నా ఆజ్ఞచే జృంభణాస్త్ర ప్రయోగం చేసి నన్ను మగతలో ముంచి నీ కార్యాన్ని యథేచ్చగా ముగించుకొని వెళ్ళు!"

## బాణుని గర్వభంగం
వెంటనే రుద్రుని ఆజ్ఞ చొప్పున శ్రీకృష్ణుడు జృంభణాస్త్ర ప్రయోగం. చేసి శంకరుని మగతలో ముంచేశాడు. ముంచి........
అదే అదనుగా...... విశ్వంభరుడు విజయోత్సాహంతో ఆర్చి........ అక్కజమైన తేజం దిక్కుల వెలయగా..... శతకోటి విలయాలను లిప్తలో సృష్టించగల మహోగ్రమైన సుదర్శన చక్రాన్ని ప్రయోగించి..... బాణుని చతుర్భుజావశిష్టుని చేసి........
ధరాభార ధూర్వహ సముద్దండ వేదండ శుండా దండ మండితము......
స్వర్ణ కంకణ కేయూర ఖచిత ప్రచుర మణిగణమరీచి మాలికాలంకృతము..... త్రైలోక్య భయంకర కారణము..... సౌభాగ్యరేఖావళీ కలిత శోభితారుణ హస్తాలంకృతము.....
చంద్రశేఖర మనోరంజిత తాలలయానుబద్ద మృదంగ వాద్యానుకూల అంగుళ్యాభిరామము.....
అయిన సహస్ర బాహువులను కదళీ తండాలవలె ఖండించాడు. చతుర్భుజావశిష్టుడైన బాణుడు...
జంభారి దంభోళి ధారాపాతానికి రెక్కలు తెగిన కుంభినీధరంలా ఉన్నాడు!
ఉన్నాడు. ప్రళయ జంఝా సమీరణ విక్షేపానికి కొమ్మలు కూలి మ్రోడైన వట వృక్షంలా
రుధిర ధారా ప్రవాహాలతో...... నాలుకలు సాచి నింగిని ముట్టుతూ జ్వలిస్తూన్న అగ్నిలా ఉన్నాడు.
చతుర్భుజుడైన తనకు ప్రతిస్పర్ధిగా చతుర్భాహువులు కలిగి ఎట్ట ఎదుట అట్టహాసం చేస్తూ.... తొండాన్ని ఖండించగా ఘీంకరిస్తూన్న మత్త వేదండంలా రణోన్మత్తుడై బొబ్బలు పెడతూన్న బాణుని రత్నఖచిత కుండల మండితమైన ఉత్తమాంగాన్ని ఖండించ టానికి ఉద్యుక్తు డయ్యాడు..... ప్రద్యుమ్న జనకుడు.
జృంభణాస్త్ర ప్రభావం క్షీణించగా వెంటనే తెలివిలోకి వచ్చిన రుద్రుడు “ఓ! వాసుదేవా! నా ఆజ్ఞను నెరవేర్చావు! బాణుని శిరస్సును ఖండించటానికి ప్రయత్నించకు. అది నీ వల్ల కానిపని! ఈ సుదర్శన చక్రాన్ని గతంలో నేనే నీకిచ్చాను. దాన్ని వెంటనే ఉపసంహరించు." అని ఆజ్ఞాపించాడు. దుఃఖంతో కుమిలి పోతున్న బాణుని చెంతకేగి తన ప్రశస్తమైన హస్తాలతో అతని దేహాన్ని స్పృశించి దేహబాధ లేకుండ చేసి శ్రీ కృష్ణునితో మైత్రిని ఘటింప చేసి తన నివాసాన్ని చేరుకొన్నాడు శంభుడు. తదుపరి....

## ఉష-అనిరుద్ధుల వివాహం బాణుడు గణత్వాన్ని పొందుట
ఒకానొక శుభ ముహూర్తంలో సకల యాదవ సమక్షంలో ఉష అనిరుద్ధుల వివాహం అఖిలజన లోచనోత్సవంగా సాగింది. ఘనంగా సారెపెట్టి కూతురును, అల్లుణ్ణి సాగనంపాడు బాణుడు. నూతన వధూవరులను వెంట పెట్టుకొని మహా వైభవంతో ద్వారకా నగర ప్రవేశం చేశాడు హరి. తన ఇష్ట సఖి, మహా యోగిని ఐన చిత్రలేఖను కూడ తనతో పాటు వెంట పెట్టుకొని వెళ్ళింది ఉష.
బాణుడు తన బాహువులతో పాటు అజ్ఞానం కూడ నశించగా; తన అహంకారమే తనకిష్ట దైవమైన శంకరునితో ఎడబాటు కల్పించిందని లోలోపల కుమిలి పోసాగేడు. అప్పుడు నంది ఇలా ఊరడించాడు: "ఓబాణా! నీవు గొప్ప శివ భక్తుడవు! సందేహం లేదు. మేఘాలు నీటిని మోసుకొచ్చి కాలానుగుణంగా వర్షించినట్లు....... కర్మలు కూడ కాలానుగుణమైన ఫలాలను ఇస్తాయి. వాన రాకడ తెలియనట్లే కర్మ పోకడ, ఫలసిద్ధి కూడ తెలియదు. సర్వమునకు ఈశ్వరుడే కర్త. జరిగిన దానికి విచారించకు. మనస్సును ఆ ఆది పురుషుని యందు లగ్నం చేసి ఆయనకు నిత్యోత్సవాన్ని జరిపించు. ప్రసన్నుని చేసుకో! నీకు శాశ్వతమైన మేలు జరుగుతుంది!" అని చెప్పి అదృశ్యుడయ్యాడు నంది.
బాణుడు తన నాట్యవేద ప్రయోగంతో గొప్ప నృత్యోత్సవ మనే తపస్సును ప్రారంభించాడు. ఎనిమిది రసాలు, నలబైతొమ్మిది భావాలు, నాలుగు విధాలైన అభినయాలు, రెండు రకాల ధర్ములు, నాలుగు వృత్తులు, నాలుగు ప్రవృత్తులు, రెండు విధాల సిద్దులు, ఏడు స్వరాలు, నాలుగు విధాలైన వాద్యములు, ఐదు విధాలైన ధ్రువా గానములు, మూడు విధాలైన నాట్యరంగములు.... ఇలా పదుకొండు విషయాలతో కూడిన అతి విస్తృతమైన నాట్య వేద ప్రయోగంతో నటరాజును అర్చించాడు.”
సూతుడు ఋషులతో ఇలా అంటున్నాడు: “మునులారా! ఈ నాట్యవేదం చతుర్వేద సమన్వితం. దేవతల కోరికపై దీనిని తొలుత నిర్మించిన వాడు పితామహుడు. చూచుటకు, వినుటకు కూడ వీలైనది, చతుర్విధ పురుషార్థాలను సాధించుటకు సాధకమైనది, ప్రదర్శించుటకు అనుకూలమైనది.... అగు ఒక వినోదాన్ని (ఆటను) సృష్టించి ఇయ్య వలసిందిగా దేవతలు కోరేరు. సర్వమైన విజ్ఞానానికి వేదమే మూలం కనుక ఋగ్వేదం నుండి పాఠ్యాన్ని (సాహిత్యాన్ని), సామవేదం నుండి గీతాన్ని (సంగీతం) యజుర్వేదం నుండి అభినయాన్ని, అధర్వణవేదం నుండి రసాన్ని గ్రహించి పితామహుడు దీనిని నిర్మించాడు. దీనిని భూలోకానికి తెచ్చిన వాడు భరతముని. 'భ' అంటే భావము, 'ర' అంటే రాగము, 'త' అంటే తాళము (మాట, పాట, ఆట) ఈ మూడింటి సమ్మేళనమే భరతము. దీనిని మించిన విద్య లేదు. ఇందులో లేనిది లోకంలో లేదు.
నూట ఎనిమిది కరణాలను, ఆ కరణముల కూడికచే ఏర్పడే ముప్పది రెండు అంగహారాలను, కరణ- అంగహారముల యోగంచే సిద్ధించే పిండీబంధాలను, ప్రదర్శిస్తూ నృత్యం చేసి శంకరుని అర్చించాడు. పతాక, త్రిపతాక, కర్తరీముఖ.... ఇత్యాది ఇరవై నాలుగు అసంయుత హస్తాలను, అంజలి, కపోత, కర్కట, స్వస్తిక ... ఇత్యాది పదమూడు సంయుత హస్తాలను; - చతురశ్ర, ఉద్వృత్త, తలముఖ...... ఇత్యాది ముప్పది నృత్త హస్తాలను చూపుతూ గీత వాద్యాలతో నృత్యవిలాసి ఐన శంకరుని సంతోషింప చేశాడు. సమపాద, స్థితావర్త, శకటాస్య.... ఇత్యాది పదహారు భౌమీచారులను; అతిక్రాంత, అవక్రాంత, పార్శ్వక్రాంత ఇత్యాది పదహారు ఆకాశికీచారులను చూపుతూ అద్భుతమైన నృత్య విన్యాసాన్ని ప్రదర్శించాడు, వైష్ణవ, సమపాద, ఆలీఢ. ప్రత్యాలీఢ....... ఇత్యాది ఆరుస్థానములలో శస్త్రప్రయోగాన్ని నిరూపించి శంకరుని మెప్పించాడు. శస్త్ర ప్రయోగంలో పాటించే భారత, సాత్త్వత .... ఇత్యాది ఆరు న్యాయాలను అభినయించి నటరాజును ఆనందింప చేశాడు.
బాణ ప్రయోగంలో విధిగా పాటింప వలసిన ప్రమార్జనము (వింటిని సరిచూచు కొనుట), ఆదానము (తూణీరం నుండి బాణాన్ని గ్రహించుట), సంధానము (బాణాన్ని సంధించుట) మోక్షము (విడిచి పెట్టుట) ఈ నాలుగు ధనుష్కరణాలను అభినయించి బాణుడు స్థాణుని సంతుష్టాంత రంగుణ్ణి చేశాడు. ఉత్తమ, మధ్యమ, అధమ ప్రకృతులకు ఉచిత మైన గతి విశేషాలు చూపి శంభుని ఆరాధించాడు. గతి భేదాలను అనగా రసగతులను, దేశానుసార గతులను ప్రదర్శించాడు.
పెక్కు ఛందో రీతులలో గీతాలను, ధ్రువలను (దరువులను) పెక్కు రాగాలలో అనేక తాలలయ విన్యాసాలతో ఆడి, పాడి నృత్యగాన తాళ ప్రియుడైన కాలకంఠుని మెప్పించాడు. చతుర్విధ వాద్యాలను.... అనగా తంత్రీగతమైన (తతం) వీణాదులను, చర్మంతో మూసి ఉంచబడిన మృదంగ, కంజీర ఇత్యాది చర్మ వాద్యాలను (అవనర్ధం), కంచు తాళాలను (ఘనం) గాలితో పూరించే (సుషిరం) వేణువు ఇత్యాది వాయిద్యాలను వివిధ రాగ తాళ గతులలో వాయించి శంకరుని అర్చించాడు. బాణుడు తన దేహాన్ని విస్మరించి పెక్కు భంగులలో చేసిన నృత్త నృత్య, నాట్య విన్యాసాలకు రక్త ధారలతో నేల పంకిలమైంది. అతని శరీరం నుండి పుట్టిన తాపానికి వియత్తలం వేడెక్కగా వియచ్చరులు విస్మయాన్ని పొందారు.
మునుపెన్నడు ఎవరూ చెయ్యని పరమాద్భుతమైన నృత్య తపస్సుకు నృత్య గీత ప్రియుడైన హరుడు పరమానందాన్ని పొంది బాణుని ముందు ప్రత్యక్షమై వరాన్ని కోరుకొమ్మనగా అతడిలా ప్రార్థించాడు "శంకరా! నాశనం లేని గణాధ్యక్ష స్థానాన్ని నాకు
కల్పించు! సాలోక్య ప్రాప్తి నాకు కలుగు గాక! విష్ణువు యందు వైరము లేకుండు గాక! ఈ రాక్షస జన్మ నాకు తిరిగి లేక పోవుగాక! ఉషా కుమారుడైన వజ్రుడు ఈ శోణ పురానికి రాజగు గాక! శివ భక్తులతో మైత్రి, భూతదయ నేను కలిగి ఉందును గాక! నీయందు నిర్వికారమైన భక్తిని కలిగి యుందును గాక!" ఇలా ప్రార్థించి ఇంకా ఇలా స్తుతించాడు.
శ్లో ॥ 
దేవ దేవ మహాదేవ శరణాగత వత్సల | త్వాం నమామి మహేశాన దీనబంధో దయానిధే ॥ 
కృతా మయి కృపాతీవ కృపాసాగర శంకర | గర్వోపహారితస్సర్వః ప్రసన్నేన మమప్రభో ॥
త్వం బ్రహ్మపరమాత్మా పాహి సర్వవ్యాప్యభిలేశ్వరః । బ్రహాండతనురుగ్రేశో విరాట్ సర్వాన్వితః పరః ॥ 
నాభిర్నభో గ్నిర్వదనమంబు రేతో దిశశ్రుతిః | ద్యౌశ్శీర్షమంఘ్రరుర్వీతే మనశ్చంద్రస్తవ ప్రభో ॥ 
దృగర్కో జఠరం వార్ధిర్భుజేంద్రో ధిషణా విధిః | ప్రజాపతిర్విసర్గశ్చ ధర్మో హి హృదయం తవ ॥ 
రోమాణ్యెషధయో నాథ కేశా జలముచస్తవ ! గుణాస్త్రయస్త్రినేత్రాణి సర్వాత్మా పురుషో భవాన్ ॥
బ్రాహ్మణం తే ముఖం ప్రాహుర్భాహుం క్షత్రియమేవచ | ఊరుజం వైశ్యమాహుస్తే పాదజం శూద్రమేవచ ॥
త్వమేవ సర్వదోపాస్యస్సర్వైర్జీవైర్మహేశ్వర। త్వాం భజన్ పరమాం ముక్తిం లభతే పురుషో ధ్రువమ్ ॥
యస్త్వాం విసృజతే మర్త్య ఆత్మానం ప్రియమీశ్వరమ్ | విపర్య యేంద్రియార్థార్థం విషమత్త్యమృతం త్యజన్ ॥
విష్ణుర్రహ్మాథ విబుధా మునయశ్చామలాశయా ః । సర్మాత్మనా ప్రపన్నాస్త్వాం శంకరం ప్రియమీశ్వరమ్ ||
తా|| 
ఓ దేవదేవా! మహాదేవా! శరణాగతవత్సలా! మహేశ్వరా! దీనబంధూ! దయానిధీ! నీకు నమస్కారము. ఓ దయాసముద్రా! శంకరా! నీవు నాయందు గొప్ప దయను చూపితివి. ఓ ప్రభూ! నీవు ప్రసన్నుడవై నా గర్వమునంతను అడంచితివి. పరమాత్మ, సర్వవ్యాపి, సర్వేశ్వరుడు, బ్రహాండములే దేహముగా గలవాడు, భయంకరుడగు ఈశ్వరుడు, విరాట్ స్వరూపమునందు అనుగతమైన సర్వజగత్తు గలవాడు అగు పరబ్రహ్మ నీవే. ఆకాశము నీ నాభి, అగ్ని నోరు, జలము రేతస్సు. దిక్కులు చెవులు. స్వర్గ లోకము శిరస్సు, భూమి నీ పాదము, ఓ ప్రభూ! చంద్రుడు నీ మనస్సు. సూర్యుడు నీ కన్ను. సముద్రము నీ జఠరము. ఇంద్రుడు నీ భుజము. నీ బుద్ధి బ్రహ్మ. ప్రజాపతి విసర్గము. విసర్గమనగా వివిధ రూపములలోనున్న సృష్టి, ధర్మము నీ హృదయము. వృక్షలతాదులు నీ రోమములు. ఓ నాథా! మేఘములు నీ కేశములు. మూడు గుణములు నీకన్నులు. సర్వస్వరూపుడవగు పురుషుడవు నీవే. బ్రాహ్మణుడు నీ ముఖమనియు, బాహువులు క్షత్రియుడనియు, వైశ్యుడు ఊరువులనియు, శూద్రుడు పాదమనియు చెప్పెదరు. ఓ మహేశ్వరా! సర్వజీవులచే సర్వకాలములయందు ఉపాసించదగినవాడవు నీవే. మానవుడు నిన్ను సేవించి నిశ్చయముగా శ్రేష్ఠమగు ముక్తిని పొందును. ఆత్మరూపుడు, ప్రియుడు, ఈశ్వరుడు అగు నిన్ను ఏ మానవుడైతే విరుద్ధములగు ఇంద్రియ భోగముల కొరకై విడనాడునో, వాడు అమృతమును పరిత్యజించి విషమును భక్షించుచున్నాడు. ప్రియుడు, ఈశ్వరుడు, శంకరుడు అగు నిన్ను విష్ణువు. బ్రహ్మ, దేవతలు మరియు పరిశుద్ధమగు అంతఃకరణము గల మునులు సర్వ విధములుగా శరణు పొందియున్నారు.
బాణుడిలా స్తుతించి పులకిత శరీరుడై పునః పునః ప్రణామాలు చేశాడు. "నీ కోరికలన్ని నెరవేరు గాక!" అని అనుగ్రహంతో పలికి అంతర్ధాన మయ్యాడు శంభుడు. బాణుడు మహాకాల పర్యంతము చిరంజీవియై మహదానందాన్ని పొంది వర్ధిల్లేడు. నేటికీ హిమాలయ గిరిశిఖర మందున్న కేదారమనే పవిత్ర భూమి చెంత..... శోణ నగరము బాణుని కోట, ఉషా కళ్యాణ మంటపము తదితర చిహ్నము లన్నీ చెక్కుచెదర కుండ ఉన్నాయి. కేదారమనే శబ్ధానికి 'స్వర్గానికి ద్వారము' అని అర్ధం. కృతయుగంలో వైరాగ్య పీఠమనే పేరుతో ఒక శైవ పీఠం అక్కడుండేది. అదే పీఠం బాణుని కాలంలో 'ఉషామఠం'గా వాసికెక్కింది. ఆ పీఠాధిపతియైన జగద్గురు ఆనందలింగ జంగమ భగవత్పాదుల సన్నిధి యందు ఉషాదేవి అన్ని విద్యలను నేర్చింది. ఆ పీఠానికి అనేక ధనకనక వస్తు వాహనాలను సమర్పించింది. అప్పటి నుండి ఆ పీఠం ఉషామఠంగా (ఉభీమరంగా) ప్రఖ్యాతమైంది. శంకరుడు పార్వతితో కూడి శోణ నగరం (శోణిత్పురలో ఉన్న కాలంలో ఉషాదేవి పార్వతివద్ద నర్తన విద్యను నేర్చుకొంది, సౌరాష్ట్రదేశంలో (ద్వారకలో) ప్రచారం చేసింది. నాట్య శాస్త్రాన్ని ప్రవర్తింప చేసిన వారిలో ఉష ప్రసిద్ధురాలు.

## గజాసుర సంహారం
పూర్వం దేవతల హితాన్ని కోరి దుర్గా దేవి యుద్ధంలో మహిషాసురుని సంహరించింది. వాని కుమారుడైన గజాసురుడు దానికి కుపితుడై అమరుల పై ద్వేషాన్ని పూని వారిని సాధింపనెంచి బ్రహ్మను గూర్చి తపస్సు చేశాడు. వాని తపస్సుకు లోకాలు క్షోభించగా దేవతలు బ్రహ్మతో మొరపెట్టుకొన్నారు. ఆయన ప్రత్యక్షమై నీ అభీష్టాన్ని వెల్లడించమని కోరగా అసురుడు "కామానికి లొంగి పోయిన స్త్రీ - పురుషుల చేతిలో నాకు మరణం లేకుండు గాక!" అని వరాన్ని కోరగా ఆయన 'తథాస్తు' అని పలికి అంతర్ధానమయ్యాడు.
గజాసురుడు విధాత వరబల గర్వితుడై స్వర్గ, మర్త్య, పాతాళలోక పాలకులను జయించి ఆ లోక వాసులందరిని తన ఏలుబడి లోనికి తెచ్చుకొన్నాడు. అంతటితో ఊరుకోక ఆనంద వనానికి (కాశీకి) వచ్చి అక్కడి బ్రాహ్మణులను, శివభక్తులను హింసింప సాగేడు. అప్పుడు పాకశాసనాది గీర్వాణు లందరు రుద్రుని చేరి రక్షించమని ప్రార్ధించగా; ఈయన త్రిశూలాన్ని ధరించి గర్జిస్తూ గజాసురునితో పోరుకు సిద్దమై అతని ముందు నిలిచాడు. అంతవరకు తన పరాక్రమానికి ప్రతిఘటన లేకుండ సంచరించిన ఆ అసురుడు రుద్రుని చూచి మహోగ్రుడై భీకర కరవాలాన్ని చేతపట్టి “ఈ రోజున నా చేతిలో నీకు మరణం తథ్యం" అంటూ మీదికి ఉరికాడు. సర్వజ్ఞశేఖరుడైన శంకర దేవుడు వాని అజ్ఞానానికి నవ్వుకొని నిశిత త్రిశూలానికి గ్రుచ్చి వాణ్ణి గొడుగులా ఆకాశంలో నిలపెట్టాడు.
మహేశ్వరుని చేతిలో మరణమే మహా ప్రసాదంగా భావించిన మహిషాసుర నందనుడు శూలంపై ఉంటూనే అంధకాసుర వైరిని అనేక విధాల స్తుతించాడు. దానికి ప్రసన్నుడై హరుడు వరాన్ని కోరు కొమ్మనగా గజాసురుడిలా వేడుకొన్నాడు.
"ఓ దిగంబరా! మహేశ్వరా! నీ త్రిశూలాగ్నిచే పావనమైన నా శరీర చర్మాన్ని దుకూలంగా ధరించు. తొమ్మిది వేల యోజనాల పొడవు, అంతే వెడల్పు గల సుందరమైన ఈ చర్మం నీ శరీర పరిమాణానికి తగినట్లుగా ఉంటుంది. ఇది నీకు ప్రాణవల్లభ ఐన ప్రియురాలి స్పర్శ వలె శరీర సుఖాన్ని ఇచ్చుగాక! ఎల్లవేళలా కుసుమ కోమలంగా ఉండి సుగంధాన్ని వెదజల్లుగాక! ఇది సర్వ కాల సర్వావస్థల యందు నిర్మలంగా ఉండి నీకు శ్రేష్ఠమైన అలంకారమగు గాక! ఓ ఫాలలోచనా! నా తపోనలానికి ముల్లోకాలు కమిలి పోయాయి గాని నా శరీరం వన్నె తగ్గలేదు..... సరిగదా అధికమైంది. ఇది పుణ్యగంధ నిధి! శంకరా! నా శరీరం పుణ్యనిధి కాని ఎడల సమరంలో నీతోడి సంపర్కం ఎలా కలిగింది చెప్పు? ఈనాటి నుండి నీకు కృత్తివాసుడనే నామం కలుగు గాక.!” 
ఇలా ప్రార్థించిన గజాసురుని అభీష్టాన్ని నెరవేర్చి విశ్వేశ్వరుడిలా ఆశీర్వదించాడు. "ఓ గజాసురా! ముక్తి సాధనమైన ఈ కాశీ క్షేత్రంలో నీ పుణ్య శరీరం సర్వులకు ముక్తినిచ్చే కృత్తివాసేశ్వర నామధేయంతో లింగమై ప్రసిద్ధిచెంది శాశ్వతమై వెలయు గాక!" ఇలా పలికి గజాసుర చర్మాన్ని ప్రీతితో ధరించాడు గిరిజా మనోహరుడు. ఈ గజాసుర సంహార గాధ పరమ పవిత్రమైనది. ఇహంలో సమస్త భోగాలను ఇచ్చి పరంలో శివ సాయుజ్యాన్ని ఇస్తుంది.

## దుందుభి నిర్ఘాదుని సంహారం
పూర్వం దితి పుత్రుడైన హిరణ్యాక్షుని శ్రీ మహావిష్ణువు యజ్ఞ వరాహావ తార మెత్తి వధించాడు. దానికి దితి అమితంగా దుఃఖించింది. ప్రహ్లాదుని మేనమామ, దుష్టుడు అగు దుందుభి నిర్ఘాదుడనే రాక్షసుడు దితిని ఓదార్చి దేవతల మీద పగ తీర్చు కొనటానికి ఉపాయాన్ని ఇలా అలోచించాడు: "ఎవరికైనా బలాన్నిచ్చేది ఆహారమే కదా! దేవతల యొక్క ఆహారం బ్రాహ్మణులు యజ్ఞాలలో సమర్పించే హవిస్సులు మాత్రమే! యజ్ఞాలకు వేదములే ఆధారం. ఆ వేదాలు బ్రాహ్మణులను ఆశ్రయించి ఉంటున్నాయి. కనుక బ్రాహ్మణులు నశిస్తే వేదాలు, వేదాలతో పాటు యజ్ఞాలు నశిస్తాయి. ఆ తరువాత దేవతలకు హవిర్భాగాలు లభించక దుర్బలులవుతారు. అపుడు వారిని తేలికగా జయించ వచ్చు. వారి అక్షయ సంపదలను కైవసం చేసికొనవచ్చు!" - ఇలా ఆలోచించి ఆ దుష్టుడు బ్రహ్మతేజో విరాజమానులు, వేదాధ్యయన సుసంపన్నులు అధికంగా నివసిస్తున్న వారణాసీ నగరానికి వచ్చి వారిని భక్షించటం మొదలు పెట్టాడు.
అతడు మాయావి ఐన కారణంగా వనంలో వనచరుని గాను, జలాలలో జలజంతువు రూపంలోను, పగటి భాగంలో మనుష్యుల మధ్య ముని రూపంలోను ఇంకా అనేక రూపాలలో ఉంటూ బ్రాహ్మణులను చంపి భక్షిస్తూ ఉండే వాడు. రాత్రి పెద్దపులి రూపంలో వచ్చిఎముకలను కూడ విడిచి పెట్ట కుండ తినివేసే వాడు. నిన్న కనిపించిన విప్రుడు ఈ రోజున కనుపించక పోయేసరికి కాశీ నగరంలో పెద్ద గగ్గోలు పుట్టింది. అప్పటికే చాలా మంది బ్రాహ్మణులు మాయావి నోట్లోపడి మాయ మయ్యారు.
ఒక రోజున శివరాత్రినాడు శివభక్తుడైన ఒక బ్రాహ్మణుడు శివుని అర్చించి ధ్యాననిమగ్నుడైనాడు. దుందుభి నిర్ఘాదుడు అతనిని కబళించటానికి నిశ్చయించు కొన్నాడు. కాని; అస్త్రమంత్ర న్యాసం చేసి ఏకాగ్ర చిత్తంతో శివధ్యానం చేస్తూన్న విప్రుని సమీపించలేక
పోయాడు. ధ్యానం నుండి లేచి అర్చన ముగించగానే విప్రుని కబళింప బోయాడు మయావి. వెంటనే సర్వవ్యాపకుడైన రుద్రుడు వాని అభిప్రాయాన్నెరిగి బ్రాహ్మణుడు అర్చించిన లింగాన్నుండి ఆవిర్భవించి మృగ రూపంలో ఉన్న రాక్షసుని బాహు బంధంలో ఇరికించి పిడికిలితో నెత్తిపై మొత్తగానే వ్యాఘ్రరూపంలో ఉన్న రాక్షసుడు వెంటనే భయంకరంగా గర్జిస్తూ మరణించాడు. ఆ అరుపుకు అనేక మంది మునులు, ఋషులు, విప్రులు, ప్రజలు, అక్కడకు చేరుకొని జయ, జయ ధ్వానాలతో శంకరుని స్తుతించి అక్కడనే నిత్య నివాసంగా ఉండమని ప్రార్థించారు. భక్త వత్సలుడైన శంభుడు తానా విర్భవించిన లింగమునందే లీనమయ్యాడు. అప్పటి నుండి ఆ లింగం కాశీ నగరంలో వ్యాఘేశ్వర లింగమనే పేర నిత్య పూజలను అందుకొంటూ భక్తుల కొంగు బంగారమై వారిని రక్షిస్తూనే ఉంది. ఈ గాధ శివ ప్రీతికరమైనది, భుక్తి ముక్తి దాయకమైనది.

## విదలోత్పల దైత్యుల వధ
పూర్వం విదలుడు, ఉత్పలుడు అనే పేర్లు గల ఇద్దరు రాక్షసులు బ్రహ్మనుండి పురుషునిచే మరణం లేని విధంగా వర్షాన్ని పొంది సకల దేవతలను బాధిస్తుండగా; వారువిధాతను ఆశ్రయించారు. ఆయన పార్వతీ పరమేశ్వరులను దర్శించమని ఉపదేశించగా వారట్లే ఆ ఆది దంపతులను దర్శించి రాక్షసుల నుండి తాము అనుభవిస్తున్న కష్టాలను విన్నవించగా అభయ మిచ్చి పంపారు. వారు. ఒక రోజున కలహ భోజనుడైన నారదుడు శివుని ప్రేరణచే విదలోత్పలుల సభ కేగి వారి ముందు పార్వతీ సౌందర్య ప్రస్తావన చేశాడు. 'ఇందుముఖి' అనే మాట చెవిని పడగానే గంగవెర్రులెత్తే ఆ రాక్షసులు కామజ్వర పీడితులై పార్వతిని ఎలా అపహరించాలా అనే ఆలోచనలో పడ్డారు.
ఒక రోజున ఆదిశక్తి, ప్రకృతి స్వరూపిణి, లోక మాత ఐన పార్వతి తన చెలికత్తెలతో కూడి శివుని సన్నిధిలో లీలా వినోదంగా బంతి ఆటను ఆడుతున్నది. అదే సమయంలో అంతరిక్షంలో సంచరిస్తూన్న ఆ జంట రాక్షసులు శంబర మాయా ప్రభావంచే నేలకు దిగి శివకింకరుల రూపంలో పార్వతిని సమీపించారు. తక్షణం సర్వాంతర్యామి ఐన శంకరుడు వారి దుష్ట తలంపును గమనించి పార్వతికి కనుసైగ చేయగా ఆమె ఆట బంతితో విదలోత్పలు లిద్దరిని ఒకే సారి కొట్టింది. ఆ దెబ్బకు ముగ్గిన తాటి పండ్ల వలె వారిద్దరు నేలకు కూలి మరణించారు. ఆ బంతి శివుని సంకల్పంచే లింగ రూపంలోనికి మారింది. ఇప్పటికీ ఆ లింగం కందుకేశ్వర లింగమనే పేర జ్యేష్టేశ్వర లింగ సమీపంలో ఉండి తనను అర్చించిన వారి అభీష్టాలను తీరుస్తూ ఉంది. 
మునులారా! మీకింత వరకు శివ మహా పురాణంలో రుద్ర సంహితలో అంతర్భాగమైన యుద్ధ ఖండమును చెప్పాను. ఇంతటితో రుద్రసంహిత పూర్తయింది. ఇందులోని గాధలన్ని రహస్యమైనవి. పరమ పవిత్రమైనవి! సర్వోత్కృష్టుడైన శంకరుని లీలా విలాసాలను తెలియ చెప్పే గాధల కంటె మానవుడు పఠింప దగిన గ్రంధమేమున్నది? ఆయన నామజపం కంటె, ఆయన అర్చన కంటె ఉత్తమ కర్తవ్యం మరొకటి లేదు. దీనిని పఠించిన మానవులకు రోగ భయం, మృత్యుభయం, శత్రుభయం ఉండవు, తలపెట్టిన కార్యాలకు అడ్డుపడే ఆటంకాలను తొలగించటంలో దీన్ని మించిన గ్రంథం లేదు. ఈ లోకంలో శివభక్తులైన మానవు లందరు మరణానంతరం శివసాలోక్యాన్ని పొందుతారు అనటంలో సందేహం లేదు.

శ్రీ శివ మహా పురాణంలో రెండవది అయిన రుద్ర సంహిత సమాప్తం