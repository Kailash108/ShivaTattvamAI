## శివ పంచముఖ అవతారములు
సూత మహర్షి శౌనకాది మునులతో ఇలా అంటున్నాడు: “ఓ తపోధనులారా! తొల్లి జ్ఞాన స్వరూపుడైన నందీశ్వరుడు సనత్కుమారునికి చెప్పిన తాత్త్విక, జ్ఞాన బంధురమైన శివ గాధలను చెపుతున్నాను వినండి. వీటి తత్త్వం దురవగాహం.
సర్వ వ్యాపకుడు, సర్వేశ్వరుడు అగు శివుడు వివిధ కల్పాలలో బహు రూపుడై అవతరించిన అవతారాలకు లెక్క లేదు. అయినా నా బుద్ధికి తోచిన వాటిని మీకు చెపుతున్నాను వినండి. పందొమ్మిదవ కల్పానికి శ్వేత లోహితమని పేరు. ఆ కల్పంలో పరబ్రహ్మను ధ్యానిస్తున్న బ్రహ్మనుండి శిఖతో కూడిన వాడు; తెలుపు, ఎరుపు రంగు కలవాడు అగు కుమారుడు జన్మించాడు. బ్రహ్మ ఆ కుమారుని చూచి: పరబ్రహ్మ స్వరూపుడైన ఈశ్వరుడే సద్యోజ్యాత రూపంలో అవతరించాడని ఎరిగి గొప్ప ఆనందంతో చేతులు జోడించి నమస్కరించి పవిత్రాంతః కరణతో ధ్యానించాడు. బ్రహ్మ అలా ధ్యానిస్తూండగా సద్యోజాత రూపం నుండి తెల్లని వర్ణము గలవారు, కీర్తిమంతులు, మహాజ్ఞానులు, పరబ్రహ్మ స్వరూపులు అగు నలుగురు మహాత్ములు ఆవిర్భవించారు. సునందుడు, నందనుడు, విశ్వనందుడు, ఉపనందుడు అనే
పేర్లు గలవారు. బ్రహ్మకు శిష్యులయ్యారు. వారిచే బ్రహ్మలోకం వ్యాపించింది. ఇది సద్యోజాతావతారం.
ఇరువదియవ కల్పానికి రక్త కల్పమని పేరు. ఆ కల్పంలో బ్రహ్మ రక్త వర్ణాన్ని కలిగి ఉంటాడు. పరబ్రహ్మ ధ్యాన నిమగ్నుడైన బ్రహ్మ నుండి ఈ కల్పంలో ఎర్రని మాలను, వస్త్రాలను, కన్నులను, మరియు ఆభరణాలను ధరించిన శివుని రెండవ రూపమైన వామదేవావతారం ఆవిర్భవించింది. ఆ కుమారుని చూచి బ్రహ్మ శివావతారమని గుర్తించి నమస్కరించి ధ్యానించగా; వామదేవుని నుండి విరజసుడు, వివాహుడు, విశోకుడు, విశ్వభావనుడు అనే పేర్లు గల రక్త వర్ణ వస్త్రాలను ధరించిన నలుగురు కుమారులు ఆవిర్భవించారు. ఆ వామదేవుడు బ్రహ్మకు బ్రహ్మ జ్ఞానాన్ని, సృష్టి సామర్ధ్యాన్ని ప్రీతితో ఇచ్చి అంతర్హితు డయ్యాడు. ఇది వామదేవావతారం.
ఇరువది ఒకటవ కల్పానికి పీతవాసః కల్పము అని పేరు. ఆ కల్పంలో పచ్చని వస్త్రాన్ని ధరించి ధ్యానిస్తూన్న బ్రహ్మ నుండి పచ్చని వస్త్రాన్ని ధరంచిన, శివుని మూడవ అవతారమైన తత్పురుషావతారం వ్యక్తమైంది. ఆ అవతారాన్ని గుర్తించి బ్రహ్మ మహాదేవ గాయత్రిని (శంకర గాయత్రిని) జపించి ధ్యానించగా ఆ తత్పురుషావతారం నుండి పచ్చని వస్త్రాలను ధరించిన నలుగురు కుమారులు వ్యక్తమై వారందరు లోకంలో యోగ మార్గ ప్రవర్తకు లయ్యారు. ఇది తత్పురుషావతారం.
ఇరువది రెండవ కల్పానికి శివ కల్పమని పేరు. సర్వము జలమయమైన ఆ కల్పంలో ప్రజలను సృష్టించ గోరి బ్రహ్మ వేయి దివ్య సంవత్సరాలు ధ్యానించగా; నల్లని రంగు, నల్లని కిరీటము, నల్లని చందనము, నల్లని వస్త్రములు, నల్లని తలపాగా, నల్లని యజ్ఞోపవీతము కలిగిన కుమారుడు ఆవిర్భవించాడు. కృష్ణ పింగళ వర్ణములు కల ఆ కుమారుడు శివుని నాల్గవ రూపమైన అఘోరావతారం. బ్రహ్మగారు ఆ కుమారుని భక్తితో ధ్యానించగా ఆ అవతార పార్శ్వము నుండి అతనిని పోలిన నలుగురు కుమారులు ఆవిర్భవించారు. వారు కృష్ణుడు, కృష్ణ శిఖుడు, కృష్ణాస్యుడు, కృష్ణ కంఠధృక్ లనే పేర్లు గలవారు. వారు లోకంలో అద్భుతమైన ఘోరమను పేరుగల యోగాన్ని ప్రవర్తింప చేశారు. ఆ యోగానుష్ఠానాన్ని పాటించిన వారిని అఘోరీలు అంటారు. ఇది అఘోరావతారం.
ఇరువది మూడవ కల్పానికి విశ్వరూప కల్పమని పేరు. ఈ కల్పంలో బ్రహ్మ పుత్రార్దియై ధ్యానింపగా గొప్ప నాదము కలది, విశ్వమే రూపంగాగలది అగు సరస్వతి ఆవివర్భవించింది. పిమ్మట పరమేశ్వరుడు స్పటికం వలె తెల్లని ప్రకాశంతో ఈశాన రూపంలో ఆవిర్భవించాడు. ఆ కుమారుడు బ్రహ్మకు ధర్మ మార్గోపదేశం చేసి జటి, ముండి, శిఖండి, మరియు అర్ధముండుడు అనే పేర్లు గల నలుగురు మంగళ స్వరూపులను సృష్టించాడు. వారు యోగ బుద్ధితో సద్ధర్మాన్ని అనుష్ఠించి దానినే లోకంలో ప్రవర్తింప చేశారు. ఇది ఈశానావతారం.
పరమేశ్వరుడు ఈ ఐదు రూపాలలో బ్రహ్మాండ మంతా వ్యాపించి మేలు చేస్తూ ఉంటాడు. ఇందులో ఈశానుడు ప్రకృతిని అనుభవిస్తూ క్షేత్రజ్ఞుని స్వయంగా అధిష్ఠించి ఉంటాడు. తత్పురుషుడు గుణాశ్రయమైన ప్రకృతియే స్వరూపంగా కలిగి భోగ్యమైన సర్వజ్ఞత్త్వాన్ని అధిష్ఠించి ఉంటాడు. అఘోరుడు ధర్మ-అధర్మ (మంచి-చెడ్డ) ముల వివేకాన్ని కలిగిన బుద్ధి తత్త్వాన్ని ఆశ్రయించి ఉంటాడు. వామదేవుడు అహంకారాన్ని అశ్రయించి వివిధ కర్మలను నెరవేరుస్తూ ఉంటాడు.
పంచముఖుడైన పరమేశ్వరుడు ఈ ఐదు అవతారాలను ధరించి బ్రహ్మాండమంతా వ్యాపించి పంచ భూతాల మీద ఆధిపత్యాన్ని కలిగి సృష్టి కార్యాన్ని నెరవేరుస్తూ ఉంటాడు. అలాగే సకల ప్రాణికోట్ల యందు అంతర్యామి స్వరూపంగా ఉంటూ పంచ జ్ఞానేంద్రియ, పంచ కర్మేంద్రియ వ్యాపారాలకు అదిష్టాన దైవంగా ఉంటాడు.

పంచ ముఖాలు
1. ఈశానుడు
2. తత్పురుషుడు
3. అఘోరుడు
4. వామదేవుడు
5. సద్యోజాతుడు

పంచభూతాలు
1. ఆకాశం (శబ్దం)
2. వాయువు (స్పర్శ)
3. అగ్ని (తేజస్సు, రూపం)
4. జలం (రసం)
5. భూమి(గంధం)

పంచజ్ఞానేంద్రియాలు
1. చెవి (వినుట)
2. చర్మం (స్పర్శ)
3. కన్ను (చూచుట)
4. జిహ్వ (రుచి)
5. ముక్కు (వాసన)

పంచకర్మేంద్రియాలు
1. నోరు (మాట్లాడుట-తినుట)
2. చేతులు
3. కాళ్ళు/ శరీరం
4. జననేంద్రియం
5. గుదము.

శుభాలను కోరుకొనే వారెల్లప్పుడు పంచముఖుడైన పరమేశ్వరుని ధ్యానించాలి.

## పరమేశ్వరుడు అష్టమూర్తి
పరమేశ్వరుడు అష్టమూర్తి స్వరూపుడు. మునులారా! ఆ అష్టమూర్తుల నామధేయాలను ఆయన ధరించిన రూపాలను చెపుతున్నాను వినండి. పూసలలో దారంలా అన్నింటిని ఆయనే ధరించి ఉన్నాడు.

అష్టమూర్తులు
1. శర్వుడు
2. భవుడు
3. రుద్రుడు
4. ఉగ్రుడు
5. భీముడు
6. పశుపతి
7. ఈశానుడు
8. మహాదేవుడు

ఆయన ధరించిన రూపాలు
1. భూమి
2. జలము
3. అగ్ని
4. వాయువు
5. ఆకాశం
6. జీవుడు (క్షేత్రజ్ఞుడు)
7. సూర్యుడు
8. చంద్రుడు

మంగళస్వరూపుడు, సర్వకారణ కారణుడు అయిన రుద్రుడే అష్టమూర్తుల రూపంలో జగత్తును అధిష్ఠించి ఉన్నాడు. చెట్టు మొదట్లో నీరు పోస్తే కొమ్మలకు పుష్టి కలుగుతుంది. అలాగే శివుని ఆరాధిస్తే ఆయన శరీరమైన జగత్తుకు శుభాలు కలుగుతాయి. జగత్తు ఆనందంగా ఉంటే ఆయన ప్రీతుడవుతాడు. ఏ ప్రాణిని హింసించినా అది శివాపరాధమే అవుతుంది. సందేహం లేదు. సకల ప్రాణికోట్ల యందు అంతర్యామి స్వరూపంగా జీవ రూపంలో (పశువు లేదా గోవు) ఉన్నవాడు శివుడే! అందువల్లనే ఆయన పశుపతి లేదా గోపాలకుడు అనబడుతున్నాడు. ఆ కారణంగా జ్ఞానం కలవాడెవడూ ప్రాణి హింస చెయ్యరాదు. సర్వము శివుడే అనే భావనతో ఆయనను ఆరాధిస్తే నిశ్చయంగా అప్లైశ్వర్యాలు కలుగుతాయి.

## అర్ధనారీశ్వర స్వరూపం
సృష్టి ప్రారంభంలో బ్రహ్మ చేసిన సృష్టి వృద్ధి చెందలేదు. ఆకారణంగా ఆయన మిక్కిలి దుఃఖాన్ని పొందాడు. అపుడు ఆకాశవాణి (అంతర్వాణి) స్త్రీపురుష సమాగమం వలన కలిగే సృష్టిని చేయవలసిందని కర్తవ్యాన్ని ఉపదేశించగా ఆయన అలాగే సంకల్పించాడు. కాని అప్పటి వరకు జరిగిన పంచముఖుడైన పరమేశ్వరుని సృష్టి నుండి స్త్రీ సమూహం ఇంకా ప్రకటితం కాలేదు. కావున పితామహుడు మైధున సృష్టిని చేయ్యలేక పోయాడు. ఈశ్వరానుగ్రహం లేనిదే ఇట్టి కార్యం నెరవేరదని ఎరిగి పరాశక్తితో కూడియున్న పరమేశ్వరుని హృదయంలో ధ్యానిస్తూ హిరణ్యగర్భుడు తీవ్రమైన తపశ్చర్యకు పూనుకొన్నాడు. ఆయన తపస్సుకు ప్రీతుడైన పరమేశ్వరుడు సగం పురుషుడు సగం స్త్రీగల అర్థనారీశ్వర స్వరూపాన్ని ధరించి ప్రత్యక్షమై ఇలా అన్నాడు: "పుత్రా! ప్రజా వృద్ధి చేయాలనే నీ మనోరథం నాకు తెలుసు. శివ-శక్తులమైన మేము ఇప్పటి వరకు స్థిర శక్తులుగా, సృష్టి పూర్వ శక్తులుగా అద్వైత స్థితిలో ఉండి పోయాం. నీ ప్రయోగానికి యోగ్యమైన మరొక శక్తిని స్థిరుడనైన నేను నా నుండి వేఱు చేసి నీకిస్తున్నాను"... అని పల్కి తన శరీరాన్ని రెండుగా విభాగించాడు. ఆ రెండవ భాగం స్త్రీ శక్తియైన ఉమా కృతిని పొందింది. ఆ పరమ శక్తిని వీక్షించి ప్రణమిల్లి వినయంగా ఇలా ప్రార్థించాడు విధాత.
“ఓ! ఉమాదేవీ ! సృష్ట్యాదియందు నీ భర్త నన్ను సృష్టించి; సృష్టి కార్యాన్ని నెరవేర్చ వలసిందిగా ఆజ్ఞాపించాడు. నేనింత వరకు సనకసనందనాది మహర్షులను, దేవతలను ఇంకా ఇతరమైన సృష్టిని నా మనస్సు చేతనే సృజించాను. అది వృద్ధి పొందటం లేదు. ఇప్పుడు స్త్రీ-పురుష యోగోద్భవ మైన సృష్టిని చేయ సంకల్పించాను. కాని ఇంత వరకు అవ్యయమైన స్త్రీ జాతి ఉద్భవించ లేదు. దానిని సృష్టించే సామర్థ్యం నాకు లేదు. శక్తి స్వరూపిణి వగు నీవు అట్టి సామర్థ్యాన్ని నాకివ్వు! స్థావర జంగమాత్మకమైన ఈ సృష్టి యొక్క అభివృద్ది కొరకు తల్లీ నీవు నా పుత్రుడైన దక్షునికి కుమార్తెగా జన్మించు.".
పరమేష్ఠి పల్కులకు “అట్లే అగు గాక!" అని వరమిచ్చి ఆ ఉమాదేవి తన భ్రూమధ్యం నుండి దివ్య కాంతులు గల ఒక శక్తిని సృష్టించింది. ఆ శక్తిని చూచి పరమేశ్వరుడు జగన్మాతతో "ఓ దేవీ! ఈ విధాత కోర్కెను ప్రీతితో నెరవేర్చు!" అని పల్కగా ఆమె దక్షుని కుమార్తెగా జన్మించింది. జగన్మాత బ్రహ్మకు సాటిలేని శక్తినిచ్చి తిరిగి శంకరునిలో ఐక్యమైంది. అప్పటి నుండి లోకంలో స్త్రీ విభాగం కల్పించబడి; స్త్రీ పుంస యోగోద్భవమైన ప్రజా సృష్టి వర్ధిల్లింది.
ఇది శంకరుని అర్ధనారీశ్వ రావిర్భావ గాధ. ఇది పుణ్యప్రదం".


## నందీశ్వరావతారము
పూర్వం శాలంకాయనుని కుమారుడైన శిలాద మహర్షి పుత్రార్థియై ఇంద్రుని ఉద్దేశించి కఠోరమైన తపస్సును చేయగా పాకశాసనుడు ప్రత్యక్షమై వరాన్ని కోరుకొమ్మన్నాడు. అయోనిజుడు, అమరుడు, సువ్రతుడు అగు పుత్రుని కోరుకొన్నాడు శిలాదుడు. దానికిలా సమాధాన మిచ్చాడు శతక్రతుడు : “ఓ మహర్షీ! స్త్రీ గర్భం నుండి జన్మించు వాడు, మర్యుడు అగు పుత్రుని మాత్రమే నేను నీకీయగలను. మృత్యువు లేని వారు లేరు సుమా! బ్రహ్మ, విష్ణువులకు సైతం మరణం ఉంది. కాకపోతే వారి ఆయుర్దాయ గణనం వేరు. వారు కూడ రుద్రుని దేహం నుండి పుట్టినవారే! నీ కోరిక దుర్లభమే అయినా ప్రసన్నుడైనచో రుద్రుడీయ గలడు. కనుక రుద్రుని ఆరాధించు.” ఇలా చెప్పి తన లోకానికి చేరుకొన్నాడు ఇంద్రుడు.
రుద్రుని ఉద్దేశించి తీవ్రమైన తపస్సు చేశాడు శిలాదుడు. పదివేల సంవత్సరాలు గడిచాయి. ఆయన శరీరంపై పుట్టలు పోశాయి. రక్త మాంసాదులు హరించుకు పోయి అస్థిపంజరం మిగిలింది. అపుడు రుద్రుడు ప్రత్యక్షమై అభీష్టాన్ని తెలుప వలసిందని పల్కినా సమాధి స్థితిలో ఉన్న శిలాదుడు బదులు పల్కలేదు. శివుడు తన అమృత హస్తంతో స్పృశించగా తిరిగి రక్త మాసాందులు ఏర్పడి సమాధిని వీడి కళ్ళు తెరిచాడు మహర్షి, ఎదురుగా ఉన్న పార్వతీ పరమేశ్వరులను దర్శించి వెంటనే పాదాలపై పడ్డాడు. పడి అనేక విధాల స్తుతించి అమరుడు, అయోనిజుడు 'అన్నిటా నీతో సమనమైన వాడు' అగు పుత్రుని అనుగ్రహించ వలసిందని కోరగా శంకరుడిలా అన్నాడు: “ఓ బ్రాహ్మణా! నీవు తపోధనుడవు! పూర్వం బ్రహ్మాదులు తపస్సుచే నన్ను ఆరాధించి అవతరించ వలసిందిగా కోరారు. దాని కిప్పుడు సమయం ఆసన్నమైంది. ఓ మహర్షీ! నేను నంది అను పేరుతో నీకు అయోనిజుడగు పుత్రునిగా ఆవిర్భవిస్తాను. జగత్తుకు తండ్రి అగు నాకు నీవు తండ్రివి కాగలవు! వెంటనే వేదోక్తంగా సోమయాగాన్ని చేసి సోమయాజివి కమ్ము." ఇలా ఆదేశించి అంతర్హితుడయ్యాడు. రుద్రుడు.
ఆపై శిలాదుడు తన ఆశ్రమాని కేతెంచి రుద్రసాక్షాత్కారాన్ని రుద్ర ప్రసంగాన్ని ఋషులతో ముచ్చటించి జ్యోతిశ్శాస్త్రాను సారంగా ఒక శుభ ముహూర్తాన యాగ దీక్షితు డయ్యాడు. దీక్షలో ఉండగానే.... మూడు నేత్రాలు, నాలుగు భుజాలు, జటలు, కిరీటం, త్రిశూలం... ఇవన్నీ కలిగి అపూర్వ తేజస్సుతో ముమ్మూర్తులా రుద్రుని పోలిన బాలుడు శిలాదుని నుండి ఆవిర్భవించాడు. ఆ సమయంలో గంధర్వులు పాడారు. అచ్చరులు ఆడారు. దేవతలు కుసుమ వృష్టిని కురిపించారు. విధి, మాధవ, పురందరాది బృందారక బృందం జయజయ ధ్వానాలను చేసి బాలుని సాదరంగా ఆలింగనం చేసుకొని స్తుతించారు. శిలాదుడు తేజోరూపుడైన బాలుని చూచి రుద్రుడిచ్చిన వరాన్ని గుర్తుకు తెచ్చుకొని సాక్షాత్తు రుద్రునిగా భావించి అనేక విధాల స్తుతించాడు.
శిలాదుని సోమయాగం పరిపూర్తి అయింది. బాలుని ఎత్తుకొని పెన్నిధి లభించిన పేదవలే పొంగి పోతూ ఇంటికి చేరు కొన్నాడు. ఆశ్రమానికి చేరుకోగానే దివ్యరూపాన్ని విడిచి మనుష్యరూపాన్ని పొందాడు బాలుడు. శిలాదుడు దుఃఖించాడు, కాని రుద్రుడిచ్చిన వరం వృథా కాదుగదా అని ఊరట పొందాడు. పుట్టగానే ఆనందాన్ని ఇచ్చిన కుమారునికి 'నంది' అని నామకరణం చేశాడు. ఐదవ ఏడు రాగానే బాలునికి సాంగో పాంగంగా సర్వవేదాలను నేర్పించాడు. ఏడవ సంవత్సరం వయస్సు వచ్చేసరికి బాలుడు అధ్యయనం చేయవలసిన విద్యలుకాని, అభ్యాసం చేయవలసిన కళలు కాని లేకుండ... నిర్విశేషంగా సమస్త విజ్ఞానాన్ని గ్రహించి సర్వజ్ఞ శిరోమణి అయ్యాడు. అలాటి లోకోత్తర కుమారుడు లభించి నందుకు శిలాదుడు పుత్రోత్సాహంతో పొంగి పోతున్న వేళ... ఒక రోజున.....
శంకరుని ఆజ్ఞచే మిత్రా-వరుణుడు అను పేర్లు గల ఇద్దరు ఋషులు శిలాదుని ఆశ్రమానికి వచ్చి అతిథి సత్కారాలను పొంది నందిని పరికించి ఇలా అన్నారు. “ఓ! మహర్షీ! నీ కుమారుడు సర్వజ్ఞుడే అయినా అల్పాయుష్కుడు. నేటి నుండి ఒక సంవత్సర కాలం తర్వాత జీవించదు." ఇలా చెప్పి వారు వచ్చిన దారినే వెళ్ళి పోయారు. వారి మాటలు చెవిని పడగానే పిడుగు నెత్తిన పడినట్లుగా మహా క్షోభను పొంది మొదలు నరికిన తరువులా కూలబడ్డాడు... శిలాదుడు. బాలుని కౌగిలించుకొని పలుమార్లు రోదించాడు.
అలా రోదిస్తున్న తండ్రిని చూచి "తండ్రీ! నీ దుఃఖ కారణమేమిటి?" అని అడిగిన నందికి మిత్రావరుణులు తనకు ఏకాంతంలో చెప్పిన విషయాన్నే చెప్పి గుండెలకు హత్తుకొని మరింత బిగ్గరగా రోదించాడు.
ఆ మాటలను విన్న బాలుడు నవ్వి "తండ్రీ! దేవతలు గాని, దానవులు గాని, కాలపురుషుడైన యముడు గాని.... నాకెవ్వరూ మృత్యువును కలిగించలేరు. నేను ఆకల్పాంతం చిరంజీవినై ఉంటాను. నీవు దుఃఖించకు!" అని ధైర్యంగా సమాధాన మిచ్చాడు. దానికి ఆయన "కుమారా! నీ ధైర్యానికి కారణ మేమిటి?" అని ప్రశ్నించగా నేను మృత్యుంజయుడైన మహాదేవుని గూర్చి తపస్సు చేసి మృత్యువును జయిస్తాను అని చెప్పి తండ్రి పాదాలకు ప్రణమిల్లి ఆయన అనుమతితో ఉత్తమమైన తపోవనానికి తపస్సుకై బయలుదేరి వెళ్ళాడు.... సంది.


## నంది సర్వగణాధ్యక్షుడగుట
నందీశ్వరుడు తపోవనానికి వెళ్ళి పవిత్రమైన నదీ తీరంలో ఆశ్రమాన్ని నిర్మించుకొని త్ర్యంబకుడు, పంచవక్రుడు అగు సదాశివుని ధ్యానిస్తూ ఏకాగ్ర చిత్తంతో రుద్రమంత్రాన్ని జపిస్తూ ఉగ్రమైన తపస్సును చేశాడు. అతని తపస్సుకు ప్రసన్నుడైన పరమేశ్వరుడు ప్రత్యక్షమై ఇలా అన్నాడు: “ఓ! శిలాదపుత్రా! నందీశ్వరా! నీ మనోగతం నాకుతెలుసు! నువ్వు నా అంశతో ఆవిర్భవించిన అయోనిజుడవు నీకు జరామరణాదులు లేవు! నేనే మిత్రావరుణులను బ్రాహ్మణుల రూపంలో మీ ఆశ్రమానికి పంపాను. నీ వన్నింటా నాతో సముడవు. నీకు సర్వ గణాధ్యక్ష పదవిని ఇస్తున్నాను. నిత్యము సర్వకాల సర్వావస్థల యందు నా సన్నిధిలో ఉంటావు. నాకు అత్యంత ప్రియుడవు! నీతో పాటుగా నీ తండ్రి, పితృదేవతలు కూడ నా సన్నిధిలో ఉంటారు."
ఇలా పలికి దయానిధి ఐన శంకరుడు తాను జటాజూటంలో అలంకరించుకొన్న తామర పువ్వుల దండను తీసి నంది కంఠాన్ని అలంకరించాడు. వెంటనే నంది మూడు కన్నులతో, పదిచేతులతో రెండవ రుద్రునిలా ప్రకాశించాడు. నంది తపస్సు చేసిన ప్రాంతాన్ని శాశ్వత పుణ్యభూమిగా చేయనెంచి రుద్రుడు తన జటల యందున్న జలాన్ని గ్రహించి అక్కడ ప్రోక్షించగా ఆ జలం ఐదు పుణ్య నదుల రూపంలో ప్రవహించింది. జటో దక, త్రిస్రోతస్సు, వృషధ్వని, స్వర్ణోదక, జంబునది.... అను పేర్లు గల ఆనదులు మంగళకరమైనవి, సుందరమైనవి, వేగం కలవి. పవిత్రమైనవి. ఆ నదులను దర్శించి అందులో స్నానం చేసి జపం చేసిన నరుడు శివ సాయుజ్యాన్ని పొందుతాడు.
పిమ్మట పార్వతి అనుమతిని కూడ తీసుకొని నందిని వెంట పెట్టుకొని కైలాసానికేగి గణాధ్యక్షులను స్మరించగా అసంఖ్యాకంగా వారంతా వచ్చి చేరారు. వారందరిని ఉద్దేశించి ఇలా పలికాడు రుద్రుడు “ఓ గణాధ్యక్షులారా! ఈ నందీశ్వరుడు నాకు పుత్రుడు. అన్నింట నాతో సర్వసముడు. మీ అనుమతితో ఈతని సర్వగణాధ్యక్షుని చేయాలని సంకల్పించాను. మీ అభిప్రాయాన్ని చెప్పండి”. వెంటనే వారందరు జయ జయ ధ్వానాలతో తమ సమ్మతిని తెలియ చేశారు. అలా వారందరి సమ్మతిని పొంది నందీశ్వరుని పట్టాభిషేకానికి తగిన ఏర్పాట్లను చేయండి అని ఆజ్ఞాపించగా, వారందరు ఏర్పాట్లలలో తలమునకలయ్యారు.
హరి, విరించి, పురందరు లాదిగా సకల దేవతా సమూహం వారివారి వాహనాలతో, గణాలతో, స్త్రీలతో మహావైభవంతో వచ్చి చేరారు. నందీశ్వర సర్వగణాధ్యక్ష సార్వభౌమ పట్టాభిషేక మహోత్సవ శుభ తరుణంలో... ఆకాశం ధర్మ మేఘా వృతమై వేలుపు తండాలకు వెల్ల గొడుగైంది. దిక్కులు ప్రసన్నంగా ఉండి కౌముదీ స్వఛ్ఛతను సంతరించు కొన్నాయి. కల్పవృక్ష ప్రసూన పరిమళ బంధుర మందానిలం... శీతల సుఖస్పర్శను సుకుమారంగా అందించింది. అగ్నులు ధూమ రహితంగా జ్వలించాయి. పుణ్య నదులన్ని ప్రకృతి అలంకరించుకొన్న మౌక్తిక హారాలవలె స్వచ్ఛమైన జలాలతో ప్రవహించాయి. పుడమి పులకించి వికసించిన సహస్రదళ పద్మంలా శాంత గంధాన్ని ప్రసరించింది.
శంకరుని నిర్దేశాన్ని అనుసరించి సాక్షాత్తు పితామహుడు బ్రహ్మత్త్వాన్ని వహించి అభిషేక కార్యక్రమాన్ని స్వయంగా నిర్వహించాడు. గీర్వాణు లందరు చేతులు జోడించి నమస్కరించి నందీశ్వరుని స్తుతించారు. అదే సమయంలో నీలకంఠుని ఇచ్ఛ ననుసరించి మరుద్దేవతల కుమారై అగు సుృయశా దేవితో నందీశ్వరునికి పాణిగ్రహణం జరిపించారు. ఆ సమయంలో హరి మొదలుగా సకల దేవతలు తమ తమ అధీనంలో ఉన్న అనేక శ్రేష్ఠమైన వస్తువులను నందికి కానుకలుగా సమర్పించారు. ఒకరు గొప్ప ఎద్దును, మరొకరు తెల్లని ఏనుగును, వేరొకరు సింహాన్ని, ఇంకొకరు సింహం గుర్తుగల ధ్వజాన్ని, ఛత్రాన్ని, కిరీటాన్ని, సింహాసనాన్ని, హారాన్ని, రథాన్ని..... ఇలా అనేక ఉత్తమ ఉపాయనములను అందించారు. నందీశ్వర దంపతులు వచ్చిన వారందరికి నమస్కరించి అందరి ఆశీర్వచనాలను పొందేరు. పార్వతీ పరమేశ్వరులు తమకు నమస్కరించిన నూతన వధూవరులను దగ్గరకు తీసుకొని, లాలించి ప్రేమతో శిరసు నిమిరి, ఆలింగనం చేసుకొని సమస్త ఐశ్వర్యాలను ఇచ్చి అనేక విధాల అనుగ్రహించి ఏదైనా అభీష్టాన్ని కోరుకొమ్మనగా వారు “ఓ తల్లి. దండ్రులారా! మీ పాద కమల సేవ తక్క మాకేమి వద్దు!" అని వినయంగా ప్రార్థించారు. దానికి ప్రీతులైన గిరిజా శంకరులు మీ దంపతులకు ఎప్పటికీ ఎడబాటు కలగకుండు గాక! నిరంతరము మీరు నా సన్నిధిలో ఉందురు గాక!" అని వరం ఇచ్చారు.


## శివావతారములు
సూతుడు శౌనకాది ఋషులతో ఇలా చెపుతున్నాడు : "ఋషులారా! ఆద్యంతాలు లేని ఈ సృష్టి అనంతం. ఇందులో బ్రహ్మాండములున్నాయి. కాలం కూడా ఆద్యంతాలు లేనిదే. అదీ అనంతం. రెప్పపాటులో మొదలై రోజులు, సంవత్సరాలు, యుగాలు, మహాయుగాలు, మన్వంతరాలు, కల్పములు... ఇలా బ్రహ్మగారి ఆయుర్దాయం వరకు కాల గణన ఉంటుంది. ఈ అనంతమైన కాలంలో శివ ప్రభువు అనేక యోగేశ్వరావతారములలో ఆవిర్భవించాడు. ప్రతి ద్వాపరంలోను వ్యాసుడు ఆవిర్భవించి వేద విభాగాన్ని చేస్తాడు. ప్రతి కలియుగారంభంలోను శంకరుడు యోగేశ్వరుడై ఆవిర్భవించి యోగ మార్గాన్ని ప్రవర్తింప చేస్తాడు. ప్రతి అవతారానికి
నలుగురు శిష్యులుంటారు. ఆ శిష్యులందరు శరీర మంతా విభూతిని పూసుకొని, రుద్రాక్ష మాలలను ఆభరణాలుగా ధరించి, నుదుట త్రిపుండ్రములు కలవారై సాక్షాత్తు పరమేశ్వర స్వరూపులై దివ్యమైన శివ యోగమార్గాన్ని ప్రచారం చేస్తారు. వారందరు ధర్మనిష్ఠులు, వేదవేదాంగ పారంగతులు, హృదయ గుహ యందు లింగార్చన చేయుటలో స్థిర చిత్తం కలవారు. శాశ్వత పరబ్రహ్మ స్వరూపులైన పశుపతి శిష్యుల సంఖ్య ఎప్పుడూ నూట పన్నెండు.

## భైరవావతారము
సూత మహర్షి శౌనకాది ఋషులతో ఇలా అంటున్నారు. “ఓ! తపోధనులారా! మీకిప్పుడు పరమేశ్వరుని పూర్ణావతారమైన భైరవావతార గాథను చెపుతున్నాను శ్రద్ధతో వినండి. ఈ జగత్తంతా శివపార్వతుల లీలా విలాసమే! సహస్రకోటి జన్మార్జిత పూర్వపుణ్యం వలన తక్క జ్ఞాన వైరాగ్య సంపన్నుడైన శంకరుని యందు భక్తి పుట్టదు. భక్తి లేని వారికి ఆయన అనుగ్రహం లభించదు. హరి బ్రహ్మాదులు సైతం ఆయన మహిమను తెలుసుకోలేరు. లోకంలో ఇన్ని భోగాలు ప్రలోభపెడుతూంటే వాటిని కాలదన్ని మనసును వైరాగ్యం వైపుకు మళ్ళించు కొన వలెనంటె మాటలా! అది జ్ఞానం వల్లనే సాధ్యం. జ్ఞానం ఎప్పుడూ అవిద్య, అహంకారములనే మావిచే కప్పబడి ఉంటుంది. అహంకారం అణగనిదే 'నేను' యొక్క అసలు తత్త్వం గోచరించదు. హరి బ్రహ్మాదులు సైతం అహంకారానికి లోబడినవారే! ఈ విషయంలో ఒక పూర్వ గాథను చెపుతున్నాను వినండి.
పూర్వం ఒకప్పుడు దేవతలు, ఋషులు కలిసి పరబ్రహ్మ తత్త్వాన్ని తెలియగోరి బ్రహ్మగారి వద్దకు వెళ్ళి "ప్రళయకాలంలో కూడా నశించని అవ్యయ తత్త్వమేది?" అని ప్రశ్నించారు. దానికి ఆయన అహంకారంతో ఇలా ప్రత్యుత్తర మిచ్చాడు: "ఓ జిజ్ఞాసువులారా! సృష్టి, స్థితి, లయ, కర్తను నేనే! నేను స్వయంభువును! నాకంటే అవ్యయ తత్త్వం లేదు!"
బ్రహ్మగారి అహంకారానికి నవ్వి విష్ణువు అంతకు మించిన అహంకారంతో ఇలా అన్నాడు: “ఓ వత్సా! యోగీశ్వరుడవైన నీకు ఇట్టి మూర్ఖత్వం తగదు. నా నాభి కమలం నుండి ఆవిర్భవించిన నా కుమారుడవు నీవు! నారాయణుడను నేనే! పురుషోత్తముడను నేనే! యజ్ఞ పురుషుణ్ణి నేనే! మాయ ఎప్పుడూ నా అధీనంలో ఉంటుంది. జీవు లందరకు సర్వోత్తమ గతియగు పరమ పురుషుణ్ణి నేనే!
శివ మాయా విమోహితులు, అహంకార పూరితులు, జీవ భావ విలసితులు అగు హరి బ్రహ్మలు ఇలా వాదులాడుకొని సర్వత్ర ప్రమాణమైన వేదాలను ఆశ్రయించి నాశనం లేని ఏకైక తత్త్వం ఏది? అని ప్రశ్నించారు.

దానికి ఋగ్వేదం ఇలా బదులు చెప్పింది:
శ్లో॥ యదంతస్థాని భూతాని యతస్సర్వం ప్రవర్తతే | యదాహుః పరమం తత్త్వం స రుద్రస్త్వేక ఏవహి ॥
తా|| సర్వప్రాణులు ఎవని యందు ఉన్నవో, ఎవని నుండి సర్వ జగత్తు ఉద్భవించు చున్నదో ఆరుద్రుడు ఒక్కడే పరమ తత్త్వం.

యజుర్వేదం ఇలా సమాధానం చెప్పింది :
శ్లో॥ యో యజై రఖిలైరీశః యోగేన చ సమిజ్యతే । యేన ప్రమాణం ఖలు నస్స ఏకస్సర్వదృక్ శివః ॥
తా॥ ఏ ఈశ్వరుడు సర్వ యజ్ఞములచే మరియు యోగముచే ఆరాధింప బడుచున్నాడో, ఎవనిచే మాకు ప్రామాణ్యము లభించు చున్నదో అట్టి సర్వ సాక్షియగు అద్వయ తత్త్వము శివుడే.

సామవేదం ఇలా సమాధాన మిచ్చింది.
శ్లో॥ యేనేదం భ్రామ్యతే విశ్వం యోగిభిర్యో విచింత్యతే | యద్భాసా భాసతే విశ్వం స ఏకస్త్ర్యంబకః పరః ॥
తా॥ ఎవరిచే ఈ జగచ్చక్రము త్రిప్పబడుచున్నదో, ఎవరిని యోగులు ధ్యానించెదరో, ఎవని ప్రకాశముచే జగత్తు ప్రకాశించు చున్నదో అట్టి అద్వయ పరమాత్మ ముక్కంటియే.

అధర్వణ వేదం ఇలా నిశ్చయించి చెప్పింది:
శ్లో॥ యం ప్రపశ్యంతి దేవేశం భక్త్యాను గ్రహిణో జనాః । తమాహురేకం కైవల్యం శంకరం దుఃఖతః పరమ్ ॥
తా॥ ఏ దేవదేవుని కృపచే భక్తులగు జనులు ఆయనను చక్కగా దర్శించు చున్నారో, ఎవడు దుఃఖమునకు అతీతుడో అట్టి అద్వయ నిర్గుణ తత్త్వము శంకరుడే.

అలా ఆప్త వాక్యాన్ని పల్కిన వేదమూర్తులను చూచి మాయా విమోహితులై వివేకాన్ని కోల్పోయిన హరి బ్రహ్మలు కృద్ధులై ఇలా అన్నారు. "ఓ వేద మూర్తులారా! సత్యజ్ఞాన స్వరూపులైన మీరు వివేకాన్ని కోల్పోయి మాట్లాడుతున్నారు! దిగంబరుడు, వికృత వేషధారి, నాగాభరణుడు, వృషభ వాహనుడు, భస్మధారి, స్త్రీకి లొంగిపోయి సగం దేహాన్నిచ్చి ఎప్పుడు వెంట పెట్టుకుని తిరిగేవాడు ఐన రుద్రుడెక్కడ? సంగరహితుడైన పరబ్రహ్మ తత్త్వ మెక్కడ?”
అల్ప బుద్ధులైన హరిబ్రహ్మలు అహంకారంతో పలికిన పలుకులకు విచారించి సర్వ వ్యాపకమైన “ఓం” కారం సశరీరంగా సాక్షాత్కరించి తత్త్వాన్ని ఇలా తెలియ చెప్పింది:
"ఓ! విధి మాధవు లారా! స్వయం జ్యోతిస్స్వరూపుడైన రుద్రుని తపశక్తియే పార్వతి. చిదానంద ఘనుడైన రుద్రుని ఆనంద స్వరూపమే పార్వతి. సత్య పురుషుడైన రుద్రుని యొక్క జగత్సిద్ధి హేతువైన మాయా శక్తియే పార్వతి. వెలుగు సూర్యుని, వెన్నెల చంద్రుని, ఉష్ణగుణం అగ్నిని ఎలా విడిచి ఉండవో... అలాగే ఆయన తపశ్శక్తి రుద్రుని విడిచి ఉండదు. రుద్రుని ప్రమోద కలా రూపమైన ఆ తపశ్శక్తికే దాక్షాయణి, సతి, హైమవతి, శివా, భవాని, అపర్ణ, ఉమ, కామేశ్వరి, శివకామిని, గిరిజ, పార్వతి.... ఇత్యాది అసంఖ్యాక నామాలున్నాయి. ప్రళయ కాలమందు సృష్టి; మాయలో లీన మవుతుంది. మాయ పరబ్రహ్మ స్వరూపుడైన రుద్రునిలో లీనమవుతుంది. కాముని పుట్టించిన ఈ విష్ణువు, కామానికి వశుడైన ఈ బ్రహ్మ..... మీరిద్దరు సచ్చిదానంద పరబ్రహ్మ శబ్దవాచ్యులెట్లు కాగలరు? కాముని దహించిన రుద్రుడొక్కడే అవ్యయ తత్త్వస్వరూపుడు.
ప్రణవం ఇలా తత్త్వోపదేశాన్ని చేసినా హరి బ్రహ్మల అజ్ఞానం నశించలేదు. అప్పుడు వారి మధ్య భూమ్యాకాశముల అంతరాళమంతా నిండిన గొప్ప జ్యోతి అవిర్భవించింది. దాని మధ్య త్రిశూలపాణి, ఫాలాక్షుడు, భుజగ భూషణుడు అగు పురుషుడు గోచరించాడు. ఆ పురుషుని చూచి బ్రహ్మ “ఓ రుద్రా! పూర్వం నా లలాటం నుండి ఆవిర్భవించావు! నేనే నీకు రుద్రుడనే నామధేయాన్ని ఉంచాను. చెప్పు! నీకు ఏ వరం కావాలో కోరుకో!” అని గర్వంతో పలికాడు. ఆ మాటకు రుద్రుడు అత్యుగ్రుడు కాగా ఆ రౌద్రం నుండి తేజో వంతుడు, భయంకరుడు అగు ఒక పురుషుడు... ముమ్మూర్తులా రుద్రుని పోలినవాడు ఆవిర్భవించాడు. అతనికి కాల భైరవుడని పేరు పెట్టాడు రుద్రుడు. రుద్రుని ఆజ్ఞను అనుసరించి.... అహంకారాన్ని ప్రదర్శించిన పితామహుని ఐదవ తలను ఎడమ చేతి కొన గోరుతో గిల్లి వేశాడు.... కాలభైరవుడు.
ఆ దృశ్యాన్ని గాంచిన వివేకి ఐన విష్ణువు భక్తి పూర్వకంగా శతరుద్రీయ మంత్రాలతో రుద్రుని స్తుతించాడు. బ్రహ్మగారు కూడా తత్త్వ జ్ఞానాన్ని పొంది వేద మంత్రాలచే రుద్రుని సుతించాడు. ఈ విధంగా వారిద్దరికి అహంకారం నిర్మూలం కాగా జ్ఞానోదయ మైంది. శంకరుడు కూడా వారిద్దరికి అభయ మిచ్చి; కాలభైరవునితో ఇలా అన్నాడు. “ఓ భైరవా! సర్వ నగరాలలోను ముక్తి ప్రదమైన కాశీ నగరం మీద నీకు ఆధిపత్యాన్ని ఇస్తున్నాను. భక్తుల పాపాలను భక్షిస్తావు కనుక 'పాపభక్షణుడు' అని, దుష్టులను శిక్షిస్తావు కనుక 'ఆమర్థకుడు' అని నీకు పేర్లుంచు తున్నాను. ఈ విష్ణువును ఆదరించు. బ్రహ్మను మన్నించు. 
ఓ నీల లోహితా! ఈ బ్రహ్మ యొక్క కపాలాన్ని చేత ధరించి కపాల వ్రతాన్ని పూని నిత్యము భిక్షాటనం చేసుకొంటూ జీవించు. కాశీ నగరాన్ని ప్రవేశించగానే నీకు బ్రహ్మ హత్యా పాతకం తొలగి పోతుంది." ఇలా ఆజ్ఞాపించి తక్షణం బ్రహ్మహత్య అను పేరుగల కన్యను సృష్టించి.... ఆమెతో ఇలా అన్నాడు. “ఓ బ్రహ్మ హత్యా! ఉగ్రుడైన ఈ కాలభైరవుని దివ్యమైన వారణాసీ నగరాన్ని చేరేటంత వరకు అనుసరించి వెళ్లు! ఆ నగరంలోనికి నీకు ప్రవేశార్హత లేదు. అది తక్క మిగతా భూతల మంతా సంచరించు". ఇలా పలికి అంతర్ధాన మయ్యాడు రుద్రుడు.

## భైరవుని భిక్షాప్రతం, కాశీనగర ప్రవేశం, బ్రహ్మహత్యా నివారణ
శివుని ఆజ్ఞను అనుసరించి కాల భైరవుడు బ్రహ్మహత్యా నివారణార్ధం కాపాలిక వ్రతాన్ని పూని ముల్లోకాలలోని పుణ్యక్షేత్రాలను, తీర్థరాజములను సేవిస్తూ నారాయణుని నివాసానికి వెళ్ళాడు. భైరవాగమన వార్తను విన్న విష్ణువు లక్ష్మితో కూడి ఎదురేగి ఆయనను పూజించి వినయంతో "హే! భగవన్! అక్షయ స్వరూపుడవైన నీవు ఈ భిక్షావృత్తిని ఎందుకు స్వీకరించావు?" అని ప్రశ్నించగా బ్రహ్మ శిరస్సును ఖండించిన వైనాన్ని గుర్తు చేశాడు... భైరవుడు. దానికి విష్ణువు విస్మయాన్ని పొంది... "హే! పరంధామా! లోక క్షేమాన్ని కోరి నీవాచరించిన కృత్యంలో నీకు పరాధీనత ఎక్కడుంది? ఓ! పాపరహితా! నీ నామోచ్చారణ మాత్రం చేతనే పాపాలు పటాపంచలవుతుంటే నీకు పాప మెక్కడిది? భిక్షావృత్తి కడు దీన వృత్తి గదా! అట్టి దైన్యానికి అధీనుడ వగుట దేవరకు లీల! బ్రహ్మహత్యాది సమస్త పాతకాలు భిక్షావృత్తితో పటాపంచలవుతాయి. అని లోకులకు బోధించటమే నీ చర్యలోని అంతరార్థం. లక్ష్మీనారాయణులమైన మమ్ములను అనుగ్రహించటం కొరకే ఇలా వచ్చావు కాని ముల్లోకాధి పత్యం గల నీకు వాంఛితార్థం ఏముంటుంది?" అని స్తుతిస్తూ ఉప్పొంగి పోయి కన్నీరు కార్చేడు. అంతలో క్షీర సాగర రాజ తనయ 'మనోరథవతి' అనే స్వచ్ఛమైన మణిని భైరవుని భిక్షపాత్రలో వేసింది. దానిని గ్రహించి మరొక స్థానానికి కదిలాడు.
భైరవుని వెంటాడుతున్న బ్రహ్మహత్యను పిలిచి ముక్కంటిని విడిచి పెట్ట వలసిందిగా ప్రార్ధించాడు హరి. ఈ నెపంతో వృషభధ్వజుని చక్కగా సేవించుకొని పునరావృత్తి రహితమైన మోక్షాన్ని పొందుతాను అని సమాధానం చెప్పి వెంట నడిచింది. అలా భైరవుడు కపాల వ్రతాన్ని ఆచరిస్తూ కాశీ క్షేత్రంలో కాలు పెట్టగానే బ్రహ్మహత్య హాహాకారం చేస్తూ భూమిని
చీల్చి పాతాళంలో ప్రవేశించింది. వెంటనే భైరవుని చేతిలోని బ్రహ్మ యొక్క కపాలంక్రింద పడింది. ఆ స్థానమే 'కపాల మోచనము' అనే తీర్థం అయింది. బ్రహ్మహత్య తొలిగినందుకు భైరవుడు పరమానందంతో తాండవం ఆడాడు. పరమేశ్వరుడు మార్గశీర్షమాస కృష్ణ పక్ష అష్టమి నాడు భైరవ రూపంలో ఆవిర్భవించాడు. ఆ తిథినాడు కాశీలో కపాలమోచన తీర్థంలో గాని లేక మరే ఇతర స్థలములయందు గాని భైరవుని పూజించి, పితృదేవతలకు తర్పణాదులిచ్చి, జాగరణం చేసి భైరవ వ్రతాన్ని ఆచరిస్తే ఆ వ్యక్తి సకల పాపాల నుండి విముక్తు డవుతాడు.

## వీరభద్ర శరభావతారం
మునులారా! శివుడు అనేక సందర్భాలలో అనేక అవతారాలను ధరించాడని చెప్పాను గదా! ఈ సృష్టి చాలా విచిత్ర మైనది. భూచర, వనచర, జల చరాలలో వింత వింత ప్రాణులు అసంఖ్యాకంగా ఉండి తమ మనుగడను సాగిస్తున్నాయి. పంచ భూతాల లోను వేటి కవే విడివిడిగా ప్రాణులున్నాయి. భగవంతుడు సర్వవ్యాపి కదా! అలాటప్పుడు ఆయన లేని స్థలం ఎక్కడుంటుంది? ప్రాణులన్ని ఆయన స్వరూపాలే! అందుకే ఆయనకు బహురూపుడని పేరు. ఆయన ధరించిన ఆవతారాలలో శరభావతారం ఒకటి. సింహాన్ని సైతం అవలీలగా చీల్చ గలదు. ఆ గాథ వినండి.
శ్రీహరి నృసింహావతారాన్ని ధరించి హిరణ్య కశిపుని సంహరించిన తర్వాత కూడా నృసింహునికి ఆగ్రహం చల్లార లేదు. గీర్వాణులు భయకంపితులై ప్రహ్లాదుని ఆయన సన్నిధికి పంపగా ఆబాలుడు చేతులు జోడించి స్తుతిస్తూ నిర్భయంగా ఆయన అంకపీఠాన్ని అధిరోహించాడు. హరి పరమానంద భరితుడై ఆ బాలుని దగ్గరకు తీసుకొని లాలించి ఆలింగన పురస్సరంగా ఆశీర్వదించాడు... కాని కోపం చల్లార లేదు. ఆయన క్రోధం రోమ కూపాల నుండి నాలుకలు సాచి అగ్ని జ్వాలలై బహిర్గత మవుతోంది. ప్రళయ వేళ సప్త సముద్రాలను ఇంకింప చేసే కాలాగ్నిలా మండి పడుతున్నాడు. శాంతింప చేసే ఉపాయాన్ని కానక గరళకంఠుని శరణు వేడి విషయాన్ని చెప్పి ఇలా ప్రార్థించారు దేవతలు: "హే! కాలకంథరా! మాకెప్పుడు ఆపద సంభవించినా నీవే దిక్కు! ఆనాడు సముద్ర మథన వేళాసముద్భూత హాలాహలాన్ని కంధరంలో బంధించి పదునాలుగు లోకాలను రక్షించావు! ఈనాడు నృసింహుని క్రోధజ్వాలాలలచే పీడితులమై ఉన్నాము. దానిని చల్లార్చటానికి నీవే సమర్థుడవు." 
దేవతలకు అభయాన్నిచ్చి పంపించి మనసులో వీరభద్రుని స్మరించాడు నీలకంఠుడు, వెంటనే అతను భయంకర నృసింహరూపాలను ధరించిన అసంఖ్యాక గణాలతో వచ్చి 'కర్తవ్యాన్ని ఆజ్ఞాపించండి' అంటూ చేతులు కట్టుకొని నిల్చున్నాడు. తన ఇంగితాన్ని గుర్తెరిగి; నృసింహావతారాన్ని మించి ప్రళయాగ్ని సదృశులై మండి పడుతున్న అసంఖ్యాక గణాలతో వచ్చిన వీరభద్రుని చూచి చిరు నవ్వు నవ్వి ఇలా ఆజ్ఞాపించాడు రుద్రుడు : “ఓ వీరభద్రా! కాలంకాని కాలంలో లోకాలకు విలయం సంప్రాప్తించింది. దురాసదమైన క్రోధాగ్నిచే జ్వలిస్తున్నాడు నృసింహుడు. శమింప చేయటానికి చేసిన ప్రయత్నాలు ఫలించ లేదు. తక్షణం వెళ్ళి అతనిని శాంతింప చేయి. ముందు సాంత్వన వచనాలతో నచ్చచెప్పు. శమించక పోతే నా యొక్క భయంకర రూపాన్ని ప్రదర్శించు. అతని తేజస్సును అపహరించి నిర్వీర్యునిగా చెయ్యి! సూక్ష్మతేజాన్ని నీ సూక్ష్మ తేజం చేత, స్థూల తేజాన్ని స్థూల తేజం చేత ఉపశమింప చెయ్యి. నా ఆజ్ఞచే అతని తలను, చర్మాన్ని తీసుకొనిరా."
గ్రక్కున వీరభద్రుడు తన గణాలతో నృసింహుని చెంతకేగి పుత్రునివలె లాలించి క్రోధాన్ని ఉపసంహరించు కొమ్మని కోరినా; గర్వితుడైన నృసింహుడు మరింతగా క్రోధావేశుడయ్యాడు. మృగ రూపాన్ని పొందిన హరి మృగభావాన్ని కూడా పొంది శివ మాయచే స్వస్వరూపాన్ని మరచి "మృత్యువుకు మృత్యువైన నేను ఈ నాయెక్క సర్వాధిక తేజో రూపంతో సృష్టినంతటిని క్షణంలో భస్మం చేస్తాను. లోక సంహారం కొరకు ప్రవర్తిల్లు వాడనునేనే!" అంటూ వీరభద్రుని మీదకు దూక బోయాడు.
తక్షణం పూర్వ రూపాన్ని ఉపసంహరించుకొని మహాఘోరము, ప్రత్యక్ష భయ కారణము, దుర్దర్షము, శైవతేజ సముద్భవము, మృగపక్షి సమాహారము అగు శరభావతారాన్ని ధరించాడు వీరభద్రుడు. తలభాగం పక్షిరూపంలోను మిగిలిన భాగం నాలుగు కాళ్ళుగల మృగ రూపం లోను ఉంది... ఆ రూపం. పక్షులకు రాజు ఖగరాజైన గరుడుడు. మృగాలకు రాజు మృగ రాజైన సింహం. ఆ రెంటి సమాహార రూపమే శరభావతారం. అతి తీక్షమైన కోరలు, చూపులతోనే దేన్నైనా సరే కాల్చివేయగల మూడు నేత్రాలు, వజ్రసదృశమైన గోళ్ళు, కంఠమందు నల్లని మచ్చ, శిరసున చంద్రవంక, అశని పాతం వంటి కంఠధ్వని... ఇట్టి మహోగ్రమైన రూపంలో సాక్షాత్కరించి వెనుక రెండు కాళ్ళపై నిలిచి నృసింహుని చేతులతో బంధించి ముక్కుతో పొడి చాడు వీరభద్రుడు. వెంటనే శ్రీ హరికి పూర్వ స్మృతి కలిగి నృసింహ రూపాన్ని విడిచి స్వస్వరూపంతో నిలిచి రుద్రుడైన వీరభద్రుని అనేక విధాల
స్తుతించాడు. వీరభద్రుడు నృసింహదేహాన్ని పట్టి తలను వేరు చేసి, చర్మాన్ని ఒలిచి దానిని తీసికొని కైలాసానికి వెళ్లి శంకర దేవునికి సమర్పించి అనేక నమస్కారాలను చేశాడు. నాటి నుండి నృసింహ చర్మాన్ని ధరిస్తూ వస్తున్నాడు శంభుడు.
నృసింహ దేవుని క్రోధాగ్నికి లోకాలు భస్మం కాకుండ రక్షించిన శంభుని శరభావతార గాథ పరమ పవిత్రమైనది."

## గృహపత్యవతారము
సూత మహర్షి మునులతో ఇలా చెపుతున్నాడు: “ఓ మునులారా! తొల్లి శంకరుడు విశ్వానరుడనే శివభక్తునకు గృహపతి అనే పేరుతో కుమారునిగా జన్మించిన పవిత్ర గాథను చెపుతున్నాను వినండి.
పూర్వం సుందర నర్మదా నదీ తీరంలో నర్మపురంలో శాండిల్య గోత్రీకుడు, శుచి మంతుడు, బ్రహ్మతేజ స్సంపన్నుడు విశేషించి త్రిపురాంతక భక్తుడు అగు విశ్వానరుడు అనే ముని ఉండేవాడు. అతను బ్రహ్మచర్యాశ్రమంలో ఉండి ఆశ్రమ ధర్మాలను చక్కగా పాటిస్తూ వేదశాస్త్రాధ్యయనం చేసి యుక్త వయసు రాగానే గుణవతి, రూపవతి ఐన ఒక శ్రోత్రియుల ఇంటి కన్యను వివాహం చేసి కొన్నాడు. ఆమె పేరు శుచిష్మతి. ఆ విశ్వానరుడు సహధర్మ చారిణితో కూడి నిత్యాగ్ని హోత్రియై, అగ్ని శుశ్రూషణా తత్పరుడై, పంచ యజ్ఞ పరాయణుడై, షట్కర్మ నిరతుడై, దేవ, పితృ, అతిధి సేవా లగ్న మానసుడై, శివపూజా ధురంధరుడై, వైదికాచార సంపన్నుడై గృహస్థ జీవితాన్ని లెస్సగా నడుపుకొంటున్న వేళ....
ఒక రోజున అతని భార్య ఐన శుచిష్మతి భర్తను సమీపించి ఇలా తన ఆంతర్యాన్ని వెల్లడించింది: “నాధా! శంకరుడు మనకు ఏ కొరత లేకుండ అన్నిటిని అనుగ్రహించాడు. పుత్రులు లేని వారికి గతులు లేవంటారు! శంకరుని వంటి పుత్రుని అనుగ్రహించమని శంకరునే కోరండి." భార్య కోరిక దుర్లభమే ఐనా దానిని శంకరాదేశంగా భావించి పరమ పవిత్రమైన వారాణసీ నగరాన్ని చేరుకొన్నాడు విశ్వానరుడు. చేరుకొని విశ్శేశ్వరుడు మొదలుగా సమస్తమైన లింగాలను పూజించి, మణికర్ణికాది ఘట్టాలలో అవగాహనం చేసి, సమస్త కుండముల యందలి జలాలను గ్రోలి, గణనాధునకు ప్రణమిల్లి, గౌరీదేవికి వందన మాచరించి భైరవుని పూజించి, గణాధ్యక్షులను స్తుతించి, ఆదికేశవుని సన్నుతించి, లోలార్కాది సూర్యులకు నమస్కరించి యథా శాస్త్రీయంగా కాశీనగరాన్ని సేవించాడు. సేవించి అసంఖ్యాక సిద్ధ పురుషులు ఆరాధించి సిద్ధిని పొందిన శ్రేష్ఠమైన సిద్ధలింగ ఖ్యాతి గల వీరేశలింగం చెంత ఉపవిష్టుడై తపస్సు ప్రారంభించాడు.
ఒక నెల ఏక భుక్తాన్ని, రెండవ నెల నక్తాన్ని, మూడవ నెల అయాచిత ఆహారాన్ని, నాల్గవ నెల ఉపవాసాన్ని, ఐదవ నెల పాలను, ఆరవ నెల ఫలాలను మరియు కూరలను, ఏడవ నెల గుప్పెడు నువ్వులను ఎనిమిదవ నెలన నీరును, తొమ్మిదవ నెల పంచ గవ్యాన్ని, పదవ నెల చాంద్రాయణాన్ని, పందకొండవ నెల దర్భాగ్ర జలాలను, పండ్రెండవ నెల గాలిని మాత్రమే ఆహారంగా తీసుకొని..... త్రికాలముల యందు వీరేశలింగాన్ని భక్తి శ్రద్ధలతో సేవించాడు. పదమూడవ నెలలో విశ్వానరుడు ప్రత్యూషంలో (తెల్లవారు జామున) లేచి, గంగా నదిలో స్నానం చేసి విశ్వేశ్వర దర్శనానికి వస్తూన్న వేళ...
ఆ కర్ణాంత విశాల నేత్రుడు, కెంపు వంటి పెదవులు కలవాడు, సుందరమైన నల్లని జటలు గలవాడు, దిగంబరుడు, మందస్మిత సుందర వదనారవిందుడు, శైశవోచిత ఆభరణాలంకారుడు, చితాభస్మాలంకృతుడు.... అగు ఎనిమిది సంవత్సరాల బాలుడు వేద సూక్తాలను వల్లె వేస్తూ కనుపించాడు. ఆ బాలుని చూడగానే విశ్వానరుడు మహదానంద భరితుడై, శరీరం పులకాంకితం కాగా, చేతులు జోడించి నమస్కరించి ఎనిమిది శ్లోకాలలో ఇలా స్తుతించాడు.

## అభిలాషాష్టకము
శ్లో॥ 
ఏకం బ్రహ్మైవాద్వితీయం సమస్తం సత్యం సత్యం నేహ నానాస్తి కించిత్ | ఏకో రుద్రో న ద్వితీయో వతస్థే తస్మాదేశం త్వాం ప్రపద్యే మహేశమ్ ॥ 
కర్తా హర్తా త్వం హి సర్వస్య శంభో నానారూపే స్వేకరూపో ప్య రూపః । యద్వత్ప్రత్యగ్ధర్మ ఏకో ప్యనేక స్తస్మాన్నాన్యం త్వాం వినేశం ప్రపద్యే ॥ 
రజ్జా సర్పశ్శుక్తి కాయాంచ రౌప్యం నైరః పూరస్తన్మృగాఖ్యే మరీచౌ ॥ యద్యత్సద్విద్విష్వగేవ ప్రపంచో యస్మిన్ జ్ఞాతే తం ప్రపద్యే మహేశమ్ ॥ 
తోయే శైత్యం దాహకత్వం చ వహ్నౌ తాపో భానౌ శీతభానౌ ప్రసాదః । పుష్పే గంధో దుగ్ధ మధ్యే పి సర్పిర్యత్తచ్ఛంభోత్వం తతస్త్వాం ప్రపద్యే ॥ 
శబ్దం గృహాస్య శ్రవాస్త్వం హి జిఘ్ర స్య ఘ్రాణస్త్వం ప్యంఘ్రరాయాసి దూరాత్ | వ్యక్షః పశ్యేస్త్వం రసజ్ఞోప్య జిహ్వః కస్త్వాం సమ్వగ్వేత్త్య తస్త్వాం ప్రపద్యే ॥ 
నో వేద త్వామీశ సాక్షాద్ధి వేదో నో వా విష్ణుర్నో విధాతాఖిలస్య । నో యోగీంద్రా సంద్రముఖ్యాశ్చ దేవా భక్తి వేద త్వామతస్త్వాం ప్రపద్యే ॥
నో తే గోత్రం నో సజన్మాపి నాశో నో వా రూపం నైవ శీలం న దేశః | ఇతం భూతో పీశ్వరస్త్వం త్రిలోక్యాస్సర్వాన్ కామాన్ పూరయేస్త్వం భజే త్వామ్ ||
త్వత్తస్సర్వం త్వం హి సర్వం స్మరారే త్వం గౌరీశస్త్వం చ నగ్నోతి శాంతః | త్వం వై వృద్ధస్త్వం యువాత్వంచ బాలస్తత్త్వం యత్కిం నాన్యతస్త్వాం నతో హమ్ ||

బ్రహ్మ సజాతీయ విజాతీయ స్వగత భేదములే లేని పూర్ణ సత్యతత్త్వము. ఈ నానాత్వము కన్పట్టునదియే గాని సత్యము గాదు. రుద్రుడు ఒక్కడే గలడు. రెండవ తత్త్వము లేదు. కావున అద్వయుడవు, మహేశుడవు అగు నిన్ను శరణు జొచ్చు చున్నాను. హే శంభో సర్వమును సృష్టించి లయము చేయువాడవు నీవే. వివిధ రూపములలో అఖండ సత్తారూపంలో నుండే నీకు రూపములేదు. ప్రత్యగాత్మ స్వరూపుడవగు నీవు అద్వయుడవైననూ అనేకముగ కన్పట్టుచున్నావు. కావున ఈశ్వరుడవగు నిన్ను తక్క ఇతరమును నేను శరణు పొందుట లేదు. త్రాడు నందు పాము, ముత్యము చిప్ప యందు వెండి, ఎండమావుల యందు నీరు ఎట్లు మిథ్యయో, అటులనే సదనుడవగు నీయందు విశ్వము మిథ్యయగును. దేనిని తెలిసినచో ప్రపంచము తత్త్వతః తెలిసినట్లు యగునో, అట్టి మహేశుని శరణు పొందుచున్నాను. నీటియందలి చల్లదనము, నిప్పుయందలి వేడి, సూర్యుని యందలి తాపము, చంద్రుని యందలి ఆహ్లాదకత్వము, పుష్పమునందలి పరిమళము, పాలలోని వెన్న నీవే. కావున, హే శంభో! నిన్ను నేను శరణు వేడు చున్నాను. నీవు శబ్దమును వినెదవు, కాని నీకు చెవులు లేవు. నీవు ఆఘ్రాణించెదవు కాని నీకు ముక్కులేదు. నీకు పాదము లేకున్ననూ దూరమునుండి వచ్చెదవు. కన్నులు లేని నీవు చూచుచున్నావు. జిహ్వ లేని నీవు రుచిని తెలియుచున్నావు. నీ స్వరూపమును పూర్ణముగా ఎవరు ఎరుంగగలరు? కావున నిన్ను శరణు వేడు చున్నాను. ఓ ఈశ్వరా! వేదము సాక్షాత్తుగా నిన్ను ఎరుంగ జాలదు, విష్ణువు గాని, సర్వమును సృజించు బ్రహ్మగాని నిన్ను యెరుంగరు. యోగిశ్రేష్ఠులు ఇంద్రాది దేవతలు నిన్ను ఎరుంగరు. కాని భక్తుడు నిన్ను తెలియ గల్గును. కావున నిన్ను శరణు పొందుచున్నాను. నీకు గోత్రము లేదు. జన్మ నాశములు లేవు. నీకు రూపము లేదు. శీలము లేదు. దేశము లేదు.... ఇట్టివాడవైననూ, నీవు ముల్లోకములకు ప్రభుడవు. నేను నిన్ను సేవించుచున్నాను. నా కోర్కెలనన్నిటినీ ఈడేర్చుము. ఓ మన్మథాంతకా! సర్వము నీనుండి ఉద్భవించినది. సర్వము నీవే. గౌరీపతివి నీవు. దిగంబరుడవు అగు నీవు పరమ శాంత స్వరూపుడవు. వృద్ధుడవు నీవే. యువకుడవు నీవే. బాలుడవు నీవే. నీచే వ్యాప్తము కాని తత్త్వము ఏది గలదు? నేను నిన్ను నమస్కరించుచున్నాను. 
బ్రాహ్మణుని స్తోత్రానికి బాలుడైన శంకరుడు ప్రీతుడై ఏదైన ఉత్తమమైన వరాన్ని కోరుకొన వలసిందని పల్కగా "ప్రభూ! సర్వజ్ఞుడవైన నీకు తెలియని దేమున్నది. సర్వాంతర్యామివి, సర్వసాక్షివి అగు నిన్ను కోరవలెనా! యాచకుడు గడ్డి పరక కంటే తేలిక కదా! మోక్షాన్ని కూడా నేను యాచించను! నాకు అర్హమైన దానిని నీవే అనుగ్రహించు!" అని పలికి ఊరకున్నాడు విశ్వానరుడు. దానికి శంకరుడు మరింతగా సంతోషించి "ఓ విప్రోత్తమా! త్వరలో నేను నీ పుత్రుడనై జన్మించి గృహపతి నామధేయంతో వర్ధిల్లి దేవతలకు సైతం ప్రియుడను కాగలను. సంతానార్థులైన దంపతులు ఈ అభిలాషాష్టకాన్ని పఠిస్తే తప్పక పుత్ర సంతానవంతులవుతారు" అని వరమిచ్చి అదృశ్యుడయ్యాడు.
శంకరాను గ్రహంతో సఫలీకృత మనోరథుడై ఇంటికి వచ్చి ఇల్లాలికి జరిగిన వృత్తాంతాన్ని చెప్పి తిరిగి శివార్చనలో మునిగి పోయాడు బ్రాహ్మణుడు. శంకర వర ప్రభావంచే పూర్వజన్మ కర్మ రూపమైన అవరోధాలు తొలగగా శుచిష్మతి గర్భవతి ఐంది. పూర్ణ గర్భవికాసాన్ని, పుత్ర సంతానాన్ని కోరి పుంసవన సంస్కారాన్ని శాస్త్రోక్తంగా జరిపించాడు విశ్వానరుడు. సుఖ ప్రసవాన్ని కోరి ఎనిమిదవ మాసంలో సీమంతాన్ని చేశారు. నెలలు నిండగానే బృహస్పతి కేంద్రంలో ఉండగా, శుభయోగంలో, శుభ లగ్నంలో..... తూర్పు దిక్కు పొలుపైన పున్నమ చంద్రుని కనినట్లు బాలుని కన్నది శుచీష్మతి. పురుడు వెళ్ళగానే పదకొండవ రోజున వైశ్వానర తేజంతో వెలిగి పోతున్న బాలునికి గృహపతి అని నామకరణం చేశారు. దేవత లందరు ఆశీర్వదించారు. తండ్రి ఆ బాలకునికి నాల్గవ మాసంలో ఇంటిగడప దాటుట అనే ఆచారాన్ని, ఆరవ మాసంలో అన్నప్రాశనను, సంవత్సరం నిండిన తదుపరి పుట్టు వెంట్రుకలను తీయుట అనే ఉత్సవాన్ని యథా శాస్త్రీయంగా జరిపించాడు. శ్రవణా నక్షత్రం నాడు చెవులు కుట్టించాడు. ఏడు సంవత్సరాలు నిండగానే ఉపనయన సంస్కారాన్ని యథావిధిగా నెరవేర్చాడు. ఆ బాలుడు తొమ్మిది సంవత్సరాల వయసు వచ్చేసరికి షడంగాలతో కూడి చతుర్వేదాధ్యయనాన్ని పూర్తి చేశాడు. శిక్ష, వ్యాకరణము, ఛందస్సు, జ్యోతిషం, కల్పము, నిరుక్తము.... ఈ ఆరు షడంగాలు. ఇలా ఉండగా...
ఒక రోజున నారద మహర్షి విశ్వానరుని పర్ణశాలకు వచ్చి ఆ బ్రహ్మచారి సాముద్రిక లక్షణాలను పరిశీలించి “ఓ మహాత్మా! ఈ బాలుడు అల్పాయుష్కుడు. పండ్రెండవ సంవత్సరం వయస్సులో అగ్ని వలన గండం ఉంది. జాగ్రత్తగా కుమారుని రక్షించుకో!" అని భవిష్యత్తును చెప్పి వెళ్ళి పోయాడు. దేవర్షిపల్కులకు పట్టరాని దుఃఖంతో రోదిస్తూన్న తల్లిదండ్రులను
ఓదారుస్తూ గృహపతి ఇలా అన్నాడు: “ఓ జననీ జనకులారా! మీరు శోకాన్ని విడిచి పెట్టండి! నా జన్మ కారణం నాకు తెలుసు! నన్ను కాలుడు కూడా ఏమీ చెయ్య లేడు! శాశ్వతుడు, నిత్యుడు, విభువు అగు శంకరుని ఆరాధించి నేను జరా మరణాదులను జయిస్తాను." ఇలా ప్రతిజ్ఞా పూర్వకంగా పలికి తల్లిదండ్రులకు సంతోషాన్ని కలిగించి వారికి ప్రదక్షిణ నమస్కారాదులు చేసి వారి అనుమతితో కాశీ నగరాన్ని చేరుకొన్నాడు. చేరుకొని.....
ముందుగా మణికర్ణికా ఘట్టంలో స్నాన మాచరించి విశ్వేశ్వరుని సేవించి అనుకూల ప్రదేశంలో ఆశ్రమాన్ని ఏర్పాటు చేసుకొని తన కెదురుగా లింగాన్ని స్థాపించి తపశ్చర్యకు ఉపక్రమించాడు. అంతరంగ పూజా విధానం చేత అన్ని వేళల శంకరుని అర్చించాడు. మునులారా! దాని క్రమం ఎట్టిదంటే...
ముందుగా అంతరంగంలో శివధర్మాన్ని దృఢంగా నిలుపుకొనాలి. అదే మూల కందం (దుంప). జ్ఞానమే దాని నాళం (కాడ). అప్లైశ్వర్యములే దాని దళములు. రుద్రేశ్వరాదులు దాని కేసరములు. వైరాగ్యం దాని కర్ణిక. మన హృదయ కమలంలో ప్రకాశిస్తూన్న సోమ సూర్యాగ్ని మండల త్రయ మధ్యమందున్న 'సత్' యే శివ స్వరూపం. 'చిత్' దాని దేహ కాంతి. ఆనందం దాని లావణ్యం. ఇతర సద్గుణములు దాని ఆభరణాలు. శివుడు లోపల, బయట అంతట వ్యాపించి ఉన్నాడు. ఎలాగంటే.... శుద్ధ స్పటికం చెంత దీపాన్ని ఉంచితే బయట ఉన్న దీపకాంతి స్పటికం లోపల ప్రకాశిస్తుంది. చిల్లులు గల ఘటంలో దీపాన్ని ఉంచితే ఆ దీపకాంతి బయటకు ప్రసరిస్తుంది. పరమాత్మ స్వరూపం అట్టిది. లోపల, వెలుపల ఒక్క విధంగానే ప్రకాశిస్తూంటాడు ఆయన.
అట్టి ఈశ్వరుని భావించి, సర్వజగత్తుకు ఆధారమైన వాడు ఆయనొక్కడే అనే నిశ్చయం ఆసనం. శంకరుడు పరిపూర్ణుడు అను బుద్ధి ఆవాహనం. జగత్తంతా ఆయన విభూతియే అను తెలివి పాద్యం. సుఖాలనిచ్చే వాడు శంకరుడు అను జ్ఞానం అర్ఘ్యం. శంకరుడు పరమ పవిత్ర స్వరూపుడు అను ఎరుక ఆచమనం. నిత్య నిర్మలుడు శంకరుడు అను భోధ స్నానం. జగత్తంతా ఆయన అతిక్రమించి ఉన్నాడనే శుద్ధ విద్య వస్త్రం. ఆయన త్రిగుణాతీతుడు అనే జ్ఞానం యజ్ఞోపవీతం. చైతన్యమే ఆయన స్వరూపం అను తలపోత ఆభరణం. శంకరుడు 'చిత్' స్వరూపుడు అను బుద్ధి గంధం. కారుణ్యం అక్షతలు. ప్రణవ, పంచాక్షరులు ఆయనకు పుష్పాలు. విషయ సుఖాలకు దూరంగా ఉండటం ధూపం. ఈ జగత్తును వత్తిగా చేసుకొని పరమాత్మ వెలిగి పోతున్నాడనే దృష్టిని కలిగి ఉండటం దీపం. 
నిత్య తృప్తుడై ఉండటమే నైవేద్యం. త్రిగుణా తీతుడుగా ఉండి అరిషడ్వర్గాలకు లోను కాకుండ ఉండటమే తాంబూలం. నేను శివుడను అను 'సో హం' భావనయే ప్రదక్షిణం. సమస్త తత్త్వములను అతిక్రమించి ఉండటం నమస్కారం. శివుని యందు ఐక్య భావన విసర్జనం. ఈ విధమైన ఉపచారాలచే శంకరుని పూజించటమే అంతః పూజ.
ఈ విధంగా గృహపతి ప్రతి దినం మానస పూజ చేస్తూ నియతాహారుడై సంవత్సర కాలం తపస్సు చేయగా ఇంద్రుడు ప్రత్యక్షమై వాంఛితాన్ని తెలుప వలసిందని కోరగా “నేను శంకర భక్తుడను, ఆయన నుండి మాత్రమే వరాన్ని స్వీకరిస్తాను. అన్యులతో నాకు పనిలేదు, వచ్చిన దారినే మరలి పో!" అని మృదువుగా తిరస్కరించాడు. దానికి ఇంద్రుడు కోపించి దంభోళిని ఝుళిపించి బాలుని భయ పెట్టాడు. మెరుపులు సృష్టించిన వజ్రాయుధ కాంతులకు... నారదుడు చెప్పిన వైద్యుతాగ్ని గండం ఇదే కాబోలు అనుకొని బాలుడు భయ కంపితుడై మూర్చ పోయాడు.
వెంటనే వృషభద్వజుడు ప్రత్యక్షమై మూర్ఛాగతుడైన బాలుని "లెమ్ము! లెమ్ము! నీకు మంగళమగు గాక!" అని ఆశీర్వదిస్తూ తన అమృత హస్తాలతో స్పృశించాడు. నిద్ర లేచిన వాని వలె లేచి ఆ బాలుడు ఎదురుగా ఉన్న శంకరుని దర్శించి ఆనందాశ్రువులు చెక్కిళ్ళపై జార చేతులు జోడించి బొమ్మలా నిలబడి పోయాడు. ఆ బాలుని చూచి కరుణా మూర్తి ఐన శంకరుడు చిరునవ్వుతో ఇలా అన్నాడు “ఓ బాలకా! గృహపతీ! దేవర్షి అగు నారదుని మాట అసత్యం కాకూడదు. ఆ కారణంగా నేనే ఇంద్రుని పంపిచాను. ఇదంతా నా మాయ. నీ మనోగతం నాకు తెలుసు. నీ వాంఛితం నెరవేరుతుంది. నీవు అగ్ని పదవిని పొంది యమునికి ఇంద్రునకు మధ్యలో దిక్పాలక స్థానాన్ని అధిష్ఠించి దేవతలకు, నరులకు కూడా వరముల నియ్య గలవు! నీవు సృష్టి అంతా వ్యాపించి ఉంటావు. విశ్వంలో వైశ్వానరాగ్ని రూపంలోను, విద్యుత్తులో వైద్యుతాగ్ని రూపంలోను, ప్రాణులలో జఠరాగ్ని రూపంలోను... ఇంకా అనేక రూపాలలో వ్యాపించి ఉంటావు. నిన్ను ఆరాధించిన వారికి అనారోగ్యము, అకాల మరణము ఉండవు. నరులలో నీవు జాగ్రత్ స్వప్న సుషుప్త్యవస్థలలో విశ్వ, తైజస, ప్రాజ్ఞ రూపాలలో ఉండి వారిని నడిపిస్తావు. కాశీలో నీవు స్థాపించిన లింగం అగ్నీశ్వరుడనే పేరుతో లోక విఖ్యాతమై భక్తుల మనో వాంఛితాలను నెరవేరుస్తుంది. ఓ అగ్నీ! నిన్ను ఆరాధించిన వారెవరైనా నీతో సమానమైన తేజస్సును పొందుతారు. అనాథ శవానికి అగ్ని సంస్కారం చేస్తే అతడు శాశ్వతమైన పుణ్యలోకాలను పొందుతాడు. దేవతలు నీ ద్వారానే
ఆహారాన్ని పొందుతారు. మోక్షము నిచ్చే పరదైవము, గురువు, తీర్థము అన్నీ నీవే! అపవిత్ర వస్తువు లన్ని నీ సంస్కారంచే పవిత్రములవుతాయి. అందువల్ల నీకు లోకంలో పావకుడనే పేరు విఖ్యాత మవుతుంది. నీవు అందరి యందు అంతర్యామి స్వరూపంలో ఉంటూ, తిన్న ఆహారాన్ని జఠరాగ్ని రూపంలో పచనం చేస్తూ; ప్రాణులకు శక్తినిస్తావు. కాని స్త్రీల ఉదరంలో ఉన్న శిశువులను నీవేమీ చెయ్యలేవు. శిశువు లందరు శివస్వరూపాలు! ఆ మాంసపిండాలను తక్క తక్కిన మాంసాలను జీర్ణం చెయ్యగలవు. నా తేజస్సు, నా దాహక శక్తి నీవే! ముల్లోకాలకు ప్రభువు నైన నా మూడవ కంటి తేజస్సుకు ప్రత్యక్ష స్వరూపానివి నీవు! నీవు భక్షించిన వాటిని మాత్రమే దేవతలు భక్షిస్తారు!" ఇలా అగ్నికి వరాలిచ్చి అంతర్హితు డయ్యాడు.... రుద్రుడు. శివుని లలాటాగ్ని నుండి భూమి మీద అవతరించిన ఈ అగ్ని సాక్షాత్కార గాథ పవిత్రమైనది.

## యక్షేశ్వరావతారము
తొల్లి దుర్వాస మహర్షి శాపంచేత ఆఖండులుని ఐశ్వర్యమంతా పాల మున్నీటిలో కూలి నాక మంతా నిశ్రీకం కాగా దేవ దానవులు పార్వతీపతి ఆజ్ఞ చొప్పున క్షీరసాగరాన్ని మధించారు. అలా తరువగా తరువగా... బుగ బుగమంటూ లోక త్రయాన్ని చీకాకు పరుస్తూ, పొగలు రేగ, లేత మామిడి చిగురుల వలె నాలుకలు సాచి నల్లని చిచ్చు పుట్టి దుర్నిరీక్ష్యమైన ఆ హాలాహలం దేవదానవులను దహించటం మొదలు పెట్టింది. హరి విరించి సుర గరుడ ఉరగ అమరాదులు భయంలో కూరుకు పోయారు. అప్పుడు విరూపాక్షుడు సుస్థిరుడై త్రైలోక్య రక్షా దక్షమైన తన దక్షిణ హస్తాన్ని ఎత్తి “భయపడకండి! పారి పోకండి" అని అమరులకు అభయమిచ్చి అప్రతిమ రౌద్రోద్రేక సంరంభంతో హూంకారం చేసి భుజంగాధిపాలంకార ప్రశస్తమైన హస్తాన్ని చాచాడు. వెంటనే ప్రళయకాల జలధరంలా ఉన్న ఆ గరళం మదగజం చందమై, సూకరాకృతిని నిలిచి, కోకిలంతయై, నేరేడు పండులా ఉండయై హస్త మధ్యమందు చుక్కలా నిలిచింది. ఘటికా సిద్దుడు రస ఘుటికను మ్రింగినట్లు కటుకమైన ఆ విషాన్ని మృడుడు గుటుక్కున మ్రింగాడు. అప్పటి నుండి శంకరుడు నీలకంఠు డయ్యాడు.
ఆ తరువాత దేవదానవులు హాలాహల దాహ భయాన్ని వీడి క్షీర సాగరాన్ని చిల్కగా కలిమి చూపుల పూబోడి ఐన కమల ఆవిర్భవించింది. వెంటనే కలువల చెలికాడైన చంద్రుడు ఉదయించాడు. వాని వెంట మందార, కల్పతరు, హరి చందన, పారిజాత, అప్సరసలు ఉద్భవించారు. ఇంకా అనేక శ్రేష్ఠమైన వస్తువులు అవతరించాయి. కలశ పాధోరాశి కడుపు చల్లగా ఆది వైద్యుడైన ధన్వంతరి అమృత కుంభంతో సాక్షాత్కరించాడు. వెంటనే అంధక కాలకేయ మహిషాది రాక్షసులు వడివడిగా వచ్చి దొమ్మిచేసి ధన్వంతరిని నిర్బంధించి అతని దక్షిణ భుజ స్కంధం మీద ఉన్న సుధారస హేమ కుంభాన్ని గుంజుకొని పోయారు. దేవ దానవు లకు వారిలో వారికి కలహం పుట్టింది. ఆ కలహం గొప్ప ద్వంద్వ యుధ్ధానికి దారి తీసింది. ఆ యుధ్ధంలో చంద్రుడు రాహువుచే పీడితుడై శంభుని శరణు వేడగా ఆయన శీత కిరణుని శిరో భూషణంగా ధరించాడు. వెను వెంటనే రాహువు వచ్చి శంకరుని సాదరంగా స్తుతించగా భక్త వత్సలుడైన వృషభ ధ్వజుడు రాహువు తలను (కేతువును) తన మెడలో అలంకారంగా ధరించాడు. మాయావి అయిన విష్ణు మాయచే మధుర గోక్షీర ధారా సమాన మైన అమృతం వేల్పులకు..... మృగ తృష్ణ (ఎండమావి) లోని నీరు వంటి అమృతం అసురులకు దక్కింది.
అలా విష్ణువు మాయచే అమృతాన్ని దక్కించుకొన్న గీర్వాణులు గర్వాంధులై హరితో కూడి పెల్లుబ్బి దంభోక్తు లాడు కొంటున్న వేళ శంభుడు యక్షుని రూపంలో వారి మధ్య నిలిచి మీ ఉబ్బుకు కారణ మేమని అడిగాడు. హరిని ముందుంచుకొని అమరులందరు "ఈ విష్ణు భగవానుని కృపచే మేమందరము సుధను గ్రోలి నిర్జరుల మైనాము. దైత్యులు పాతాళానికి పారిపోయారు. అయినా మా ముందు అల్పులైన ఆ అసురులెంత? - అని బీరాలు పలికారు." దానికి శంభుడు నవ్వి "ఓ విష్ణూ! ఓ అమృతాంధసులారా! అందరకు ఆశ్రయ భూతుడైన పరమాత్మ ఒకడున్నాడు! ఆయన ఆజ్ఞచే మాత్రమే సృష్టి నడుస్తున్నది. ఆయన ఆజ్ఞలేనిచో తృణం కూడ కదలదు!" అని హితోపదేశం చేసి ఒక గడ్డి పరకను అక్కడ ఉంచి దానిని కదపమన్నాడు.
యక్షుని పల్కులకు వారి జాక్షుడు హేలగా నవ్వి... కొన గోట గోవర్ధన పర్వతాన్ని ఎత్తిన నాకిది దొడ్డదా! అని పలికి వామ పాదంతో దానిని తొలగ ద్రోశాడు! అది కదల లేదు. ఇంకా అనేక ప్రయత్నాలు చేశాడు. ఆ తృణం చలించ లేదు. నాడు వరాహావతార వేళ ధరా మండలాన్ని ఏక దంష్ట్రాగ్రం మీద ధరించిన విష్ణువు విస్మితుడై......
సరిగంచుమేలి జలతారు ఉత్తరీయాన్ని నడుముకు కట్టి... దిక్కులు ప్రక్కళించగా కంఠ హుంకారం చేసి.... బాహా చతుష్ఠయాన్ని అప్పళించి... పాదఘట్టనం చేత ధాత్రిని అదలించి.... ఆ తృణాన్ని చతుర్భుజుడు నాల్గు చేతులు పట్టి కదలించబోయాడు. అది ఇసుమంత కూడా చలించ లేదు.
క్షీరసాగర మథన వేళ....
వక్షస్థలాన అలంకారంగా ధరించిన నవకంపు తులసి దండ వాడకుండ సిస్తుగా దిద్దిన కస్తూరి తిలకం చెమట బిందువుల చేత చెదరకుండ మణి మకుటం మీద మయూర పింఛం ఒరగకుండ శ్రవణాలంకారంగా ధరించిన తామర మొగ్గ జారకుండ.... ముంగురులు రేగకుండ లీలగా శృంగార కందుకాన్ని చేతపట్టి నట్లు మందర మహీధరాన్ని పట్టి తెచ్చిన పద్మనాభుని ప్రయత్నానికి.... ఆ తృణం కదల లేదు. చివరి ప్రయత్నంగా సుదర్శన చక్రాన్ని ప్రయోగించగా అది మొక్క పోయింది. వాసుదేవుడే తృణాన్ని కదల్ప లేక భంగ పడితే ఇక ఇతర దేవతల మాట చెప్పే దేముంది.
అప్పుడాకాశవాణి ఇలా పలికింది: "ఓ! విష్ణూ! ఓ బృందారకులారా! మీ ఎదుట ఉన్న యక్షుడే పరబ్రహ్మ స్వరూపుడైన శంకరుడు. శివ మాయచే మీరందరు మోహితులై ఉన్నారు. గర్వాన్ని విడిచి ఆయనను శరణు వేడండి". వెంటనే వారందరు అహంకారాన్ని విడిచి రుద్రుని స్తుతించారు. ఈ యక్షేశ్వరావతార గాథ వేద సమ్మతమైనది. ఉపనిషత్తుల చేత ప్రతిపాదింప బడిన జ్ఞాన రూపమైనదీను."

## శివ దశావతారములు
సూత మహర్షి శౌనకాది ఋషులతో ఇలా చెపుతున్నాడు: "ఓ! తపోధనులారా! ఉపాసన కాండ ద్వారా తమ్ము ఆరాధించే సత్పురుషులకు భుక్తిని, ముక్తిని ఇచ్చే శివ-శక్తుల పది అవతారాలను గూర్చి చెబుతున్నాను వినండి. అందులో మహా కాలావతారము మొదటిది. అప్పుడు శక్తి మహాకాలి. 'తార' అను అవతారము రెండవది. దాని శక్తి 'తారా'. వీరిద్దరు తమ సేవకులకు భుక్తిని, ముక్తిని ఇస్తారు. బాల భువనేశుడు మూడవ అవతారము. దాని శక్తి బాల భువనేశ్వరి. షోడశ శ్రీ విద్యేశుడు నాల్గవ అవతారము. దాని శక్తి షోడశీ శ్రీవిద్యాదేవి. భైరవుడు ఐదవ అవతారము. దాని యందు పార్వతి భైరవి. శివుని ఆరవ అవతారం ఛిన్నమస్తకుడు. దాని యందు గిరిజా దేవి ఛిన్నమస్త అనబడుతుంది. ఏడవ అవతారం ధూమవంతుడు. దాని యందు శక్తి ధూమావతి. ఎనిమిదవ అవతారం బగళా ముఖుడు. దాని శక్తి బగళా ముఖి. మహానంద. తొమ్మిదవ అవతారం మాతంగుడు. దాని శక్తి మాతంగి. పదవ అవతారం కమలుడు. దాని యందు పార్వతి కమల.
తంత్ర శాస్త్రంలో నిగూఢంగా ఉన్న ఈ శక్తులను ఉపాసించిన వారికి సర్వమైన కోరికలు నెరవేరుతాయి. 

## ఏకాదశ రుద్రులు
పూర్వం దేవత లందరు రాక్షసులచే పరాజితులై స్వీయ నగరమైన అమరావతాని విడిచి భయంతో పారిపోయి తమ తండ్రి ఐన కశ్యప మహర్షి వద్ద మొరపెట్టుకొన్నారు. శివ భక్తుడైన ఆయన వారిని ఓదార్చి కాశీ నగరాన్ని చేరి అక్కడొక లింగాన్ని స్థాపించి నిత్యము దానిని యథా శాస్త్రీయంగా అర్చిస్తూ విశ్వేశ్వరుని గూర్చి గొప్ప తపస్సు చేశాడు. అతని తపస్సుకు ప్రీతుడైన శంకరుడు ప్రత్యక్షమై నీ అభీష్టాన్ని తెలుప వలసిందని కోరగా కశ్యపుడిలా ప్రార్థించాడు. "ఓ! దేవ దేవా! శరణాగత వత్సలా! నా పుత్రులు, నీ భక్తులు ఐన దేవతలు అసురుల చేతిలో పరాజితులై దుఃఖిస్తున్నారు. ఈ విషయంలో విష్ణువు సైతం అసమర్థుడయ్యాడు. నీవు నా గర్భాన జనియించి దేవతలను రక్షించ వలసింది."- అతని ప్రార్థనను మన్నించి శంభుడు కశ్యపునకు సురభియందు పదకొండు రూపాలలో అవతరించాడు. కపాలి, పింగలుడు, భీముడు, విరూపాక్షుడు, విలోహితుడు, శాస్త్ర, అజపాత్, అహిర్బుధ్యుడు, శంభుడు, చండుడు మరియు భవుడు... ఈ పేర్లు గల ఏకాదశ రుద్రులకు సురభీ తనయులని పేరు.
ఈ రుద్రులు యుద్ధంలో దేవతలకు సహాయులై రాక్షసులను సంహరించారు. వీరు దేవ కార్యం కొరకు జన్మించిన వారు. వీరు ఈశాన్య దిక్కున నివసిస్తూ సర్వదా భక్తులను రక్షిస్తూ ఉంటారు. వారి అనుచర గణం సర్వ లోకాల లోను కోట్ల సంఖ్యలో ఉన్నారు.

## దుర్వాసావతారము
పూర్వం బ్రహ్మపుత్రుడు, తపశ్శాలి, బ్రహ్మవేత్త ఐన అత్రి మహర్షి అనసూయతో కూడి సుఖంగా ఆశ్రమ జీవితాన్ని గడుపు కొంటున్నాడు. ఒక రోజున భార్య పుత్ర వాంఛను వెల్లడించగా ఆయన నిర్వింధ్యా నదీ తీరానికి చేరుకొని ప్రత్యక్ష కులమను పర్వతం చెంత ఆశ్రమాన్ని నిర్మించుకొని..... అనసూయా దేవి తగు పరిచర్యలు చేస్తూండగా శివుని గూర్చి గొప్ప తపస్సు చేశాడు. పుత్రార్థియై ఆయన తీవ్రమైన తపస్సు చేస్తుండగా అగ్ని జ్వాలలు పుట్టి ముల్లోకాను తపింప జేయ సాగాయి. లోక హితాన్ని కోరి సృష్టి, స్థితి, లయ కర్తలైన బ్రహ్మ, విష్ణు, రుద్రులు ఆయన ముందు ప్రత్యక్షమై "నీ వాంఛితాన్ని తెలుప వలసింది” అని కోరగా ఆయనిలా అన్నాడు. "ఓ త్రిమూర్తులారా! మీ ముగ్గురు ముల్లోకాలకు వందనీయులు. సందేహం లేదు. కాని నేను పుత్రార్థినై ఈశ్వరుని మాత్రమే ధ్యానించాను. ఈశ్వర శబ్దం పార్వతీ పతీ ఐన శంకరుని యందు మాత్రమే వర్తిస్తుంది. పూజనీయు లైన మీ ముగ్గురు ఎందుకు వచ్చి నట్లు? ఇందులో మీ వాంఛితం కూడ ఏమైన ఉందా? దయతో తెలియ చేయ్యండి."
అతని పల్కులకు సంతసించి త్రిమూర్తులిలా బదులిచ్చారు "ఓ! అత్రి మహర్షి! మేము ముగ్గురము ఒకే ఈశ్వర తత్త్వానికి చెందిన వారము. మాలో మాకు భేదం లేదు. సృష్టి వ్యక్తం కాక ముందు అవిభాజ్యంగా ఉన్న ఆ ఏకైక ఈశ్వర తత్త్వమే: సృష్టి వ్యక్తమైన తర్వాత సృష్టి సంసారాన్ని నిర్వహించటం కొరకు మూడు తత్త్వాలుగా విభాగింప బడింది. ఆ తత్త్వానికి చెందిన వారమే మేము. అతి పవిత్రులైన మీ దంపతులకు మా అంశంచే ముగ్గురు పుత్రులు జన్మించి మీ కీర్తిని వర్ధిల్ల చేయ గలరు." ఇలా వరమిచ్చి అంతర్హితులయ్యారు త్రిమూర్తులు. అత్రి మహర్షి అనసూయతో కూడి ఆనందంతో ఇంటికి చేరుకొన్నాడు.
కొంత కాలానికి బ్రహ్మ యొక్క అంశ వలన చంద్రుడు వారికి పుత్రుడై జన్మించగా దేవలతనిని సముద్రంలో పార వేశారు. తిరిగి చంద్రుడు సముద్రం నుండి ఆవిర్భవించాడు. విష్ణువు యొక్క అంశ వలన దత్తుడు ప్రభవించి సన్న్యాస పద్ధతిని వర్ధిల్ల చేశాడు. రుద్రుని అంశతో దుర్వాస మహర్షి జన్మించి లోకంలో ధర్మాన్ని ప్రవర్తిల్ల చేశాడు. దయానిధి, పరమ తపో నిరతుడు అగు దుర్వాసుడు బ్రహ్మ తేజస్సును వృద్ధి పొందించాలనే కోరికతో అనేక మంది యొక్క ధర్మ నిష్టను పరీక్షించాడు. వాటిలో అంబరీషుని వృత్తాంతాన్ని చెపుతున్నాను వినండి.
పూర్వం సూర్య వంశజుడైన అంబరీషుడనే మహారాజు సప్త ద్వీపాలతో కూడిన ఈ భూమిని పాలించాడు. అతను విష్ణు భక్తుడు. ఏకాదశీ వ్రతాన్ని నియమంగా ఆచరించేవాడు. ప్రతి ఏకాదశి తిథినాడు ఉపవాస ముండి వ్రతాన్ని ఆచరించి ద్వాదశి నాడు తిథి వెళ్ళకుండ పారణ (భోజనం) చేయటం దాని నియమం. ఒక రోజున అంబరీషుడు వ్రత నిష్ఠలో ఉండగా ద్వాదశి తిథినాడు దుర్వాస మహర్షి తన శిష్యులతో కూడి రాజ దర్శనానికి వచ్చేడు. రాజు మహర్షికి అతిథి సత్కారాలాచరించి భోజనానికి సిద్ధం కావలసిందిగా ప్రార్థించాడు. మహర్షి 'సరే' అని స్నానానికై నదికి వెళ్ళి రాజు యొక్క వ్రతనిష్ఠ ఎట్టిదో అని పరీక్షింప గోరి జాగు చేశాడు. ఇక్కడ అంబరీషుడు మహర్షి ఎంతకూ రాక పోయేసరికి ద్వాదశి తిథి దాటి పోతున్నదనే శంకతో నీటిని మాత్రమే త్రాగి మహర్షి రాక కోసం ఎదురు చూస్తున్నాడు.
ఇంతలో స్నానం ముగించుకొని దుర్వాసుడు తన శిష్యులతో కూడి వచ్చి రాజు జలపానం చేసినాడని తెలుసుకొని.... అతిథిని భోజనానికి ఆహ్వానించి అతిథి రాకుండ జలపానం చేసిన రాజు దౌష్ట్యానికి ఆగ్రహోదగ్రుడై అతనిని దహించ టానికి సిద్ధ పడ్డాడు. 
వెంటనే రాజును రక్షిస్తున్న ఈశ్వర సంబంధమైన చక్రం మహర్షి శివ స్వరూపుడని ఎరుగక ఆయనను దహించటానికి ప్రజ్వరిల్లించి. ఇంతలో ఆకాశవాణి ఇలా పలికింది: "ఓ ! అంబరీషా! ఈ సుదర్శన చక్రాన్ని శంకరుడే విష్ణువుకు ఇచ్చాడు. ఈ దుర్వాసుడు సాక్షాత్తు రుద్ర స్వరూపుడు. ఈతడు అసాధారణ మహా మహిమాన్వితుడు! వెంటనే చక్రాన్ని శాంతింప చేయి. మహర్షి కేవలం నీ వ్రతనిష్ఠను పరీక్షించి నిన్ను అనుగ్రహించటం కొరకు మాత్రమే వచ్చాడు. ఆయనను శరణు వేడుకో! నీకు శుభాలు కలుగు తాయి." ఇలా పలికి విరమించింది. రాజు చక్రాన్ని ప్రార్థించి శాంతింప చేసి మహర్షిని స్తుతించి ఆయన ఆశీర్వచనాలను పొందేడు.
అంతేకాదు.... దుర్వాస మహర్షి శ్రీరాముని కూడ పరీక్షించి ఆయన దృఢ నియమానికి ప్రీతుడై వరాలనిచ్చి అనుగ్రహించాడు. ఒక సందర్భంలో శ్రీ కృష్ణుని కూడ పరీక్షించి వరాలను ఇచ్చాడు. స్వతంత్ర ప్రవర్తనుడగు దుర్వాసుడు ద్వారకా నగరానికి కేగి కృష్ణ మందిరంలోనికి ప్రవేశించి అక్కడి వారిని చూచి ఒకసారి మందహాసం చేస్తూ, కోపిస్తూ సుముఖుడగుచు, విముఖు డగచు, భోజనం వద్దంటూ, తింటూ, అందరి వంట తనే తింటూ, మంచం మీద నిద్రిస్తూ, భూమిమీద దొర్లుతూ, ఎక్కడికో పోతూ, తిరిగి వస్తూ.... ఇలా స్వేచ్ఛాచారియై సంచరిస్తూ వచ్చాడు. ఒక రోజున “కృష్ణా! నాకు పాయసం మీద వేడుక పుట్టింది పెట్టింపవా!" అని కోరగా తక్షణం దానిని నేరవేర్చాడు. తాను కొంత తిని చెంత నున్న రుక్మిణి అంగములకు కొంత పూసి, కొంత తన శరీరానికి పూయ మనగా కృష్ణుడట్లే చేశాడు.
తదపరి రుక్మిణిని రథ్య (గుఱ్ఱం) గా చేసికొని రథానికి ఆమెను పూన్చి తాను రథమెక్కి సకల యాదవులు చూస్తూండగా కృష్ణుడు వెంటరాగా నగర సంచారం చేసి తిరిగి వచ్చి చేరాడు. అలసిన రుక్ష్మిణి సొమ్మసిల్లి పడిపోగా ఆమె మీద ఇంత దుమ్ము చల్లి దక్షిణ దిక్కుగా విసవిస నడుచుకొంటు వెళ్ళి పోయాడు. ఆశ్యర్య భయాలతో రుక్మిణీ కృష్ణులు ఆయన వెంట నడిచారు. వారిని చూచి మహర్షి "కృష్ణా! మీ దంపతులను కష్టపెట్టి నట్లున్నాను. నువ్వు కోపాన్ని జయించావు! నీకు వరాన్నిస్తున్నాను. లోకంలోని జనులు తమ్ముతాము ఎంతగా ప్రేమించు కొంటారో అంతకు మించిన కూరిమిని, ప్రేమను నీయందు చూపుతారు. అతుల మహిమతో ఒప్పారుతూ లోకవంద్యుడవు అవుతావు. అతి భక్తితో పాయసాన్ని నా సర్వాంగాలకు పూసి అరకాళ్ళ యందు పూయ లేదు కనుక నీకక్కడే
అపాయం ఉంది. అది నీ పరమపద ప్రాప్తికి కారణ మవుతుంది కనుక దానిని అశుభం అనరాదు. ఋషుల యెడ, మునుల పట్ల, బ్రాహ్మణుల విషయంలోను భక్తిని విడువకు" -అని పలికి వెళ్ళి పోయాడు.
ఒక రోజు మహర్షి గంగా నదిలో స్నానం చేస్తూండగా వస్త్రం కొట్టుకు పోయింది. సిగ్గు పడి ఉత్కంఠతో ఎదురు చూస్తూ ఉండి పోయాడు. సమీపంలో స్నానం చేస్తూన్న ద్రౌపతి విషయాన్ని గ్రహించి తన చీరను చింపి ఆ శకలాన్ని మహర్షికిచ్చి మార్యాద కాపాడింది. ప్రవాహ వేగంచే ఎగువ నుండి దిగువకు వచ్చి చేరిన వస్త్ర శకలాన్ని గ్రహించి, దానిని ధరించి పాంచాలి యందు ప్రసన్న చిత్తుడై వస్త్రవృద్ధి అను వరాన్ని ఇచ్చాడు. పాండవులకు సుఖాలు కలిగేటట్లుగా ఆశీర్వదించాడు. ఒక సందర్భంలో హంస, డింభులను ఇద్దరు రాజులు తనను అవమానించగా వారిని హరిచే తుద ముట్టించాడు. తన బ్రహ్మ తేజస్సుచే భూలోకంలో యథా శాస్త్రవిధితో కూడిన సన్న్యాస పద్ధతిని స్థాపించాడు. అనేక మందికి జ్ఞానాన్నిచ్చి ముక్తులను చేశాడు. ఈ దుర్వాసావతార చరిత్ర పరమ పావన మైనది.

## హనుమచ్చరిత్ర
సూతుడు శౌనకాది మహర్షులతో ఇలా అంటున్నాడు. "మునులారా! రుద్రుని యొక్క మరొక అవతారమైన జగత్ప్రసిద్ధమైన హనుమదవతారాన్ని గూర్చి సంగ్రహంగా చెపుతున్నాను వినండి. దుర్వాసుడు రుద్రావ తారమే ఐనా కోపిష్ఠి ఐన కారణంగా భక్తజన ప్రియుడు కాలేకపోయాడు. ఈ హనుమ..... అఖిల లోకోపకారి! జగదుపకారి! ఆజన్మ బ్రహ్మచారి! దీనవత్సలుడు! కష్టాలలో ఉన్న వారిని చూచి కరిగి పోతాడు. ఆదుకొంటాడు. అది ఆయన వ్రతం. సాక్షాత్తు శ్రీరామ చంద్రుడే ఆయన అనుగ్రహానికై ఆరాట పడి అఱ్ఱులు సాచాడు. ఆది అక్ష్మి అయన సీతాదేవి సైతం “ఈ ఆపద నుండి గట్టెక్కించ ఓయి తండ్రీ!" అని ప్రార్థించింది.
మారుతి ప్రాజ్ఞుడు, తజ్ఞుడు, ఉత్తముడు, సర్వజ్ఞుడు, గొప్ప రాజనీతి విశారదుడు. కనుకనే విల్లంబులు ధరించి తపసి వేషాలలో ఉన్న రామలక్ష్మణులను అజ్ఞతతో విశ్వసించని సుగ్రీవునికి నచ్చ చెప్పి వారి ప్రజ్ఞలెరిగిన వాడై సత్యమృదు వచనాలతో మైత్రి ఘటించాడు.
సమీర కుమారుడు విద్వాంసులలో విద్వత్ శిరోమణి! కవులలో ఉత్తమ కవి. గాయకులలో ఉత్తమ గాయకుడు! భరత శాస్త్ర దురంధరుడు! బలవంతులలో కెల్ల మహా బలవంతుడు! ధీమంతులలో కెల్ల ధీమంతుడు!
తపోనిధులలో అతుల తపశ్శాలి! యోగులలో పరమ యోగి!
గుణులలో కెల్ల లోకైక గుణ ధురీణుడు! వైరాగ్య పరులలో అతి విరక్తుడు!
వీరులలో వీరాధి వీరుడు! అప్రమేయుడు! అజేయుడు!
పవమాన సూనుడు విరుక్తుడే కాని రక్తి పుట్టు నట్లు జంత్ర గాత్రముల రాళ్లను కరిగించ గల గాంధర్వ విద్యాధురీణుడు! విజితేంద్రియుడైన వీరుడు. శాంతుడైన శత్రు భయంకరుడు!
విద్యాధికుడైన వినయ శీలి! బహు కార్య ధురంధరుడైన బ్రహ్మచారి!
చిత్తవృత్తి నిరోధాన్ని సాధించిన మనోవేగి! సౌశీల్యనిధి ఐన కపి ముఖ్యుడు! అతి బలైశ్వర్య యుక్తుడైన నిగర్వి! కామరూప ధరుడైన కామదూరుడు!
ఇతని అనంత కళ్యాణ గుణాలు త్రిలోకాద్భుతాలు !
లోకంలో గల వేలుపులు ఏకైక గుణ ప్రసక్తి, ప్రశస్తి కలవారు. ఈ హనుమ సకల గుణాకరుడు!
సకలదైవ ప్రభావాలు, సద్గుణాలు, పరమ సుజ్ఞాన వైరాగ్య భక్తి కరుణ కాంతి ప్రతాపాలు ఏక రూపాన్ని ధరించి పవన నందన రూపంలో మూర్తి మంత మయ్యాయి!
హనుమ చిరంజీవి! ఇతణ్ణి కొలిచిన వారికి ఇష్ట కామ్యార్థాలు వెంటనే సిద్ధిస్తాయి.
ఇతడు స్వతంత్రుడై ఉండి కూడ రాముని యందు భక్తి భావాన్ని, భృత్య భావాన్ని చూపించాడంటే ఇతని వినయాన్ని ఏమని స్తుతించాలి!
స్వామి భక్తి, నయ, వినయ, ఉద్యోగ, సౌమ్య, ధర్మ, దాక్షిణ్య, కార్య సంధాన, శౌర్య, ధైర్య, చాతుర్యాలు..... ఇతని ఆత్మగుణాలు!
నారదులు. గాన విద్యలో హనుమ పెట్టిన భిక్షతో తలెత్తుకు తిరుగు తున్న వారు.... తుంబురు
భరత శాస్త్రంలో సహస్రాంశం కూడా నేర్వని వారు రంభాదులు. హనుమ మహిమలో అణుమాత్ర మైన ఎరుగని వారు దిక్పాలకులు.
హనుమ ఉపదేశించిన వాక్యాల తాత్పర్య వేశంతో ముక్తులైన వారు గౌతమ అత్రి, చ్యవన భరధ్వాజాది మహర్షులు.
నిశ్చల భక్తితో తత్పరమతులై హర్ష పులకిత గాత్రులై ఆనందాశ్రువు లొలుక చేతులు జోడించి "ఆంజనేయా! హనుమా! మారుతీ! పవన నందనా! సువర్చలా ప్రియా! రామభక్తా!" అంటే చాలు వచ్చి వాలతాడు. పుణ్యం అంటె ఈ భరత వర్ష ప్రజలదే! ఎందుకంటె ఆ అవతారం ఈ కర్మ భూమిలో కోరి అవతరించింది. హనుమద్భక్తులు ధర్మార్థకామాలను ఇక్కడ సాధించి ఆపై మరుజన్మలో కింపురుష వర్షంలో జన్మించి నిరంతరము హనుమద్దర్శనాన్ని పొంది ఆపై పునరావృత్తి రహిత నిరతిశయా నంద అద్వైత సిద్ధిని పొందుతారు. ఇది నిశ్చయం.

## సముద్ర మథనం, వృషభావతారం
పూర్వకాలంలో..... మరణాన్ని నివారించే అమృతము, దానితో పాటు ఇతర శ్రేష్ఠ వస్తు సముదాయము క్షీర సాగర మధ్య మందు స్థిరంగా ఉన్నాయనే జ్ఞానాన్ని కలిగిన దేవదానవులు వాటిని సంపాదింపగోరి క్షీర వారాశిని మథించటానికి సిద్ధ పడ్డారు. దానికి అవసరమైన సాధన సామగ్రి, ఇతర ఉపాయాలను కానక శంకర దేవుని శరణు జొచ్చి అనేక విధాల ప్రార్థింపగా ఆయనిలా ఉపాయాన్ని బోధించాడు : "ఓ! దేవతలారా! ఓ! దానవులారా! మీ ఆలోచన మీ ఐక్యత మెచ్చుకొన తగినది. సాగర మథనం కష్టమైనదే కాని అసాధ్యం కాదు. రసాతలం వరకు దిగినా; మునగని మందర పర్వతాన్ని కవ్వంగాను, సర్ప రాజైన వాసుకిని కవ్వపు త్రాడుగాను, ఆది కమఠాన్ని క్రింది మట్టుగాను చేసికొని దర్ప దుర్వారులైన ఇంద్రాది సురలు బలి కాలకేయాది దనుజులు పాల మున్నీటిని త్రచ్చండి. నేను కార్య ప్రయోగ రక్షకుడనై ఉంటాను. సురాసురులతో కూడి ఈ హరి మందరాచలాన్ని పెరికి తెచ్చు గాక! పితామహుడును, నేనును సాగర తీర మందు ఉంటాం! మీరు వెళ్ళండి" ఇలా చెప్పి పంపించి బ్రహ్మతో కూడి పాల మున్నీటి దరికి చేరుకొన్నాడు శంకరుడు.
వృషభధ్వజుని ఆజ్ఞచొప్పున తోయజాక్షుడు జంభారి ప్రముఖ దిక్పాలురు వెన్నంటి రాగా, దేవ దానవ సేనా సమేతుడై పశ్చిమ దిశాముఖంగా కదిలి మందరాద్రిని సమీపించాడు. సమీపించి చిరునవ్వు నవ్వి దితి తనూభవులను దివిజ వరులను దూరంగా తొలగి పొమ్మని ఆజ్ఞాపించి, పాకశాసన పావక పరేత రాజాది దిక్పాలురను చేసంజ్ఞచే ఎడమగా ఉండమని సూచించి భుజావష్టంభనం చేసి చతుర్భాహువులచే మందర గిరిని చుట్టి, వక్షస్థలానికి ఆనించి ఒత్తి పట్టి, కదలించి, పాతర లాడించి; రొమ్మున నున్న కలుముల చెలి... నలుగుడుకు కలగుండు పడగా.. అవలీలగా మందరాన్ని యెత్తి..... చేలాంచలంచే చిరుచెమట తడి ఒత్తు కొన్నాడు.
మాధవుడు మందరాద్రిని చతుర్భాహువుల పట్టి పాతర లాడిస్తున్న వేళ గిరి మీది కిన్నరులు విన్న బాటును పొందారు. కింపురుషులు భయ భ్రాంతు లయ్యారు. వానర సమూహం చెల్లాచెదరైంది. శార్దూలాలు ఘోషించాయి. సింహాలు గర్జించాయి. మత్త మాతంగాలు ఘూర్ణిల్లాయి. పక్షి సమూహం అంతరిక్షానికి ఎగసింది. ఏడు పాతాళాలు గగ్గోలు పడ్డాయి. గిరితో పాటు ధర కూడ కంపించింది.
ఆపై మాధవుడు మందరాద్రిని దేవదానవులచే మోయించి దుగ్ధబ్ది దరికి చేర్చాడు. అఖిల కార్యారంభములకు ముందు హేరంభుడు పూజనీయుడు కనుక వినాయకుని రత్న సింహసనా సీనుని చేసి దేవాసురులు అమిత భక్తి శ్రద్ధలతో పూజించారు. గంథ కస్తూరీ సౌరభ మిళితమైన నదీ జలాలచే అభిషేకించారు. దివ్యాంబరాలను ఆభరణాలను అర్పించారు. కుంకుమ, అగరు, కస్తూరి, కర్పూర, చందనాదులను శరీరానికి మైపూతగా పూసేరు. ఉండ్రాళ్లు నువ్వుండలు, చెఱకు పానకం, తేనే, అరటి పండ్లు, బూరెలు, నేయి, పెసర పప్పు, పాలు, పెరుగు, అన్నం, పాయసం, పానకం, కొబ్బరి బొండాలు, మీగడ, నవనీతం, కుడుములు, కజ్జికాయలు, లడ్లు, చక్కిలాలు, మోరుండలు, చలిమిడి, వడపప్పు..... ఆదిగా భక్ష్య భోజ్య చోష్య లేహ్య పానీయాదులను నైవేద్యంగా సమర్పించారు. ఈ విధంగా లంబోదరుని పూజించి ఆయన ఆశీర్వచనాన్ని గైకొని దుగ్ధ పాధోది మంధనానికి పూనుకొన్నారు సురాసురులు.
పాల్కడలిని చిల్కటానికి కట్టువడి సురాసురులు పాతాళం క్రింది మట్టుగా ఆది కచ్ఛపం చుట్ట కుదురుగా, వాసుకి కవ్వపు త్రాడుగా....... చేసికొని తలవైపు దానవులు తోక వైపు దేవతలు నిలబడి మందరాచల మంథానం చేత దుగ్ధ సింధువును మధించటం మొదలు పెట్టారు. ఘమఘమ ధ్వానములచే దిక్కులు పిక్కటిల్లాయి. ఆకాశంలో మేఘ మండలాన్ని అతిక్రమించిన మందరగిరి తిరుగుడు ఒరిపిడికి మేఘాలలో మెరుపులు పుట్టాయి. పాల నురుగు తునుకలు పైకెగిరి వ్యోమాన్ని కప్పేసింది. పాల సంద్రపు సుడులలో గ్రహ నక్షత్ర తారకా మండలాలు చక్ర భ్రమణం చేశాయి. రాసులన్నీ గతులు తప్పాయి. నక్షత్రాలు చూర్ణ మయ్యాయి. జల చరాలు పైకి తేలాయి.
ఇలా సవ్యాప సవ్యంగా పాల్కడలిని తరువగా తరువగా సాగర మధ్యంలో పొగలు రేగ, నల్లని చిచ్చు పుట్టి వాసుకి విషజ్వాలతో కూడి ముల్లోకాలను నల్లగా మాడ్చి వేయ సాగింది. హరి విరించి సురాసురులు హాహాకారాలు చేస్తూ శంకరుని శరణు వేడగా ఆయన దానిని నేరేడు పండులా గుటుక్కున మ్రింగి కంఠంలో నిలిపాడు.
ఆపద తప్పినందుకు సంతోషించి సురాసురులు తరిగొండను తరువగా తరువగా కాంచన కమల కర్ణికాగ్రమందు ఆసీనమై లక్ష్మీ దేవి ప్రభవించి భృగు మహర్షి పుత్రికయై విష్ణుపత్ని ఐంది. చంద్రుడు పుట్టి శంకరుని శరోభూషణు డయ్యాడు. ఆపై వరుసగా ధన్వంతరి, పారిజాతము, మందారము, హరి చందనము, కల్ప వృక్షము, కామధేనువు, ఐరావతము, ఉచ్చైశ్రవము, వారుణి, విష్ణువు యొక్క శౌధ్ధమనే చాపం, శంఖం, కౌస్తుభం ఆ తరువాత అప్సరసలు, చింతామణి, తమలపాకు తీగ, తులసి, దూర్వాంకురాలు... ఇలా శ్రేష్ఠ వస్తు సముదాయం ఉద్భవించింది. అమృతాన్ని విష్ణు మాయచే దేవతలు దక్కించు కొన్నారు.
అమృత ప్రభవ కాలమందు బహిర్గతమై చెదరి పడిన బిందువుల నుండి శరత్పూర్ణేందు వదనలు, దివ్య రత్నాలంకృతలు ఐన యువతులు అనేక మంది ఆవిర్భంవించారు. వారిని వెంట పెట్టుకొని రాక్షసులు రసాతలానికి వెళ్ళి వారితో హాయిగా విహరింప సాగారు. విష్ణువు దేవతలతో కూడి రసాతలానికి వెళ్ళి రాక్షసు లందరిని తన చక్రంచే సంహరించి అక్కడున్న దివ్య సౌందర్యవతులైన యువతులను చూచి శివమాయా మోహితుడై వారితో క్రీడించగా విష్ణు పుత్రులు అనేక మంది పుట్టారు. వారు బల గర్వితులై మునులను దేవతలను హింసింప సాగారు. విష్ణువు సైతం కామ మోహితుడై రసాతలం లోనే ఉండి పోయిన కారణంగా వారి అధార్మిక కృత్యములకు అంతు లేకుండ పోయింది.
అప్పుడు పితామహునితో కూడి గీర్వాణులు శివుని ప్రార్థింపగా ఆయన వృషభావతారాన్ని ధరించి విష్ణుపుత్రులను కొమ్ములతో చీల్చి, గిట్టలతో త్రొక్కి వారందరిని నిశ్శేషంగా సంహరించాడు. చచ్చి పడి ఉన్న మృత కళేబరాలను చూచి దుఃఖించి విష్ణువు మహా రౌద్రంతో ఆ వృషభాన్ని ఎదుర్కొని కొమ్ములను పట్టుకొని మెడలను విరువ బోయాడు. ఆ వృషభం కొమ్ములతో విష్ణువును పొడిచి నేలకు కూల్చి గిట్టలతో త్రొక్కి పట్టింది. ఎదురుగా రుద్రుడు సాక్షాత్కరించే సరికి విష్ణువుకు మాయ తెర తొలగి జ్ఞానోదయం కాగా చేతులు జోడించి అనేక విధాల స్తుతించాడు.
ప్రీతుడైన శంకరుడు “ఓ! లక్ష్మీపతీ! లోక పాలకుడవైన నీవు ఇంద్రియ భోగాలకు వశుడవు కారాదు. స్త్రీల యందు ఆసక్తుడవై విహరించుట నీకు తగదు. ఈ దురాచారాన్ని మానుకో! నీ లోకానికి వెళ్ళు! జగద్రక్షన, స్థితి పాలకత్వం ఈ రెండు నేను నీకు అప్పచెప్పిన కర్తవ్యాలు. వాటినే స్మరించు. ఈపైన ముల్లోకాలలోను పాలకత్త్వాన్ని వహించిన రాజులు స్త్రీ వ్యామోహంలో చిక్కుకొంటే రాజ్య భ్రష్టులై సర్వ నాశన మవుతారు. ఇది నా శాపం. ఈ సుదర్శన చక్రాన్ని పాతాళం లోనే క్షేమంగా ఉండనీ! అది నీ వంటి వాని చేతిలో ఉండరాదు! నా ఆజ్ఞకు లోబడి యుండే మరొక చక్రాన్ని నేను నీకు ఇస్తున్నాను. దాని సహాయంతో ఈ పైన లోక పాలకత్త్వాన్ని నిర్వహించు".- అని హితోక్తులు పల్కి అంతర్ధాన మైనాడు రుద్రుడు.

## దధీచి పిప్పలాదులు
సూతుడు శౌనకాది మునులతో ఇలా చెపుతున్నాడు : "మునులారా! రుద్రుని అవతారమైన పిప్పలాదుని చరిత్రను చెపుతున్నాను వినండి. పూర్వం బ్రాహ్మణుడు, మహా శైవుడు, గొప్ప ప్రతాపం కలవాడు, భృగు వంశంలో జన్మించిన వాడు అగు దధీచి అనే మహర్షి ఉండేవాడు. ఆయన చ్యవన పుత్రుడు. ఆయన ఒకప్పుడు విష్ణువును నిర్జించి శపించాడు. ఆయన భార్య పేరు సువర్చ. ఆమె మహా పతివ్రత, సాధ్వి, ఆమె దేవతలను శపించింది. రుద్రుడు ఆ దంపతులకు పిప్పలాదుడనే నామధేయంతో కుమారునిగా జన్మించాడు. ఆ పరమ పవిత్రమైన గాథను చెపుతున్నాను వినండి!
పూర్వం ఒకప్పుడు దేవతలు వృత్రాసురుని చేతిలో పరాజితులై పారిపోయి వచ్చి దధీచి మహర్షి ఆశ్రమంలో తమ ఆయుధాలను భద్ర పరచుకొన్నారు. వారు ఇంద్రునితో కూడి పితామహుని దర్శించి దుఃఖాన్ని విన్నవించగా ఆయన వృత్ర వధోపాయాన్ని ఇలా ఉపదేశించాడు. “ఓ పురందరాది బృందారకులారా! కేవలం మిమ్ములను వధించుట కొరకె పూర్వం త్వష్ట ప్రజాపతి ఈ వృత్రుని సృష్టించాడు. వీడు మహా తేజశ్శాలి. సర్వ రాక్షసులకు సార్వభౌముడు. వీడు ఏ ఆయుధం వలన కూడ చావడు! చివరకు త్రిమూర్తుల మైన మా ఆయుధాల చేత, అస్త్రాల చేత కూడ! దీని కొక ఉపాయం ఉంది. తపశ్శాలి, జితేంద్రియుడు అగు దధీచి మహర్షి పూర్వం శివుని ఆరాధించి వజ్రతుల్యమైన ఎముకలను వరంగా పొందేడు. మనం ఆయన ఎముకలను యాచిస్తే పరోపకార పరాయణుడైన ఆయన తప్పక దాన మిస్తాడు. దానితో వజ్ర దండాన్ని నిర్మించి వృత్రుని సంహరిద్దాం."
దానికి సరే! అని వారందరు దధీచి మహర్షిని దర్శించారు. జ్ఞాన శ్రేష్ఠుడు, బ్రహ్మవేత్త ఆగు మహర్షి తన మనో నేత్రంచే వారి రాకలోని ఆంతర్యాన్ని గుర్తించి తన భార్యయగు సువర్చను ఇంట్లోకి పంపించి దేవ కార్యాన్ని తెలుప వలసిందిగా కోరాడు. వెంటనే స్వార్థాన్ని సాధించుకొనుటలో సమర్థుడు. నీతి శాస్త్ర కోవిదుడు అగు దేవరాజు వినయంగా చేతులు జోడించి వృత్రాసురుని వల్ల పడుతున్న బాథలను వివరించి పితామహుని ఆదేశాను సారంగా ఎముకలను యాచించాడు. దేవేంద్రుని అభిమతానికి మహదానందాన్ని పొంది. “దేవరాజా! మరణానంతరం చితికి ఆహుతియై బూడిదయ్యే ఈ శరీరం దేవకార్యానికి ఉపయోగిస్తుంది.... అంటె అంతకంటె ఈ పాంచ భౌతిక దేహానికి సద్వినియోగ మేముంటుంది?" అని మనసులో మహా దేవుని స్మరించి పాము కుబుసాన్ని విడిచినట్లు, దోసకాయ తీగను వీడినట్లు యోగ శక్తిచే శరీరాన్ని విడిచాడు.... దధీచి!
ఇంద్రుడు తక్షణం సురభి ధేనువును ఆహ్వానించి దేహం నుండి ఎముకలను వేరు చేయించి! ఆ ఎముకలతో దేవతలకు అస్త్రములను నిర్మించమని విశ్వకర్మను ఆదేశించాడు. దేవ శిల్పి దధీచి వెన్నెముకతో వజ్రదండాన్ని, బ్రహ్మశిరమను బాణాన్ని నిర్మించి ఇంద్రున కిచ్చాడు. ప్రక్కటెముకలతోను మిగిలిన ఎముకలతోను అనేక ఇతరాయుధాలను నిర్మించి దిక్పాలకులకు ఇతర దేవతలకు ఇచ్చాడు. ఇంద్రాది దేవతలు ఆ ఆయుధాలతో వృత్రాది దైత్యులను సంహరించి సంతోషంతో గొప్ప ఉత్సవాన్ని చేసికొన్నారు.
మునులారా! భర్త ఆజ్ఞను పాటించి సువర్చ ఆశ్రమం లోనికి వెళ్ళింది అని చెప్పాను గదా! ఆమె గృహ కృత్యాలను ముగించుకొని తిరిగి వచ్చి చూసే సరికి భర్త కనుపించ లేదు. అంతా అమంగళంగా గోచరించింది. ఆ పతివ్రత క్షణంలో దేవతలు చేసిన పనిని గ్రహించి “ఓ అమరులారా! మీరు దుష్టులు! లుబ్ధులు! స్వార్థపరులు. మీ కార్యం మీకు నెరవేరితే మీకంతే చాలు! ఇతరుల దుఃఖంతో మీకు పనిలేదు. మీరు జ్ఞానం లేని పశువులు! ఈ నాటి నుండి నా శాపంచే మీరు పశువులగుదురు గాక!" అని ఆగ్రహంతో శపించింది. భర్తలేని జీవితం ఉదర పోషణార్థమే గాని ఉత్తమ లోక ప్రాప్తికి సాధనం కాదని యెరిగి.....పతి తోడిదే లోకమని నిశ్చయించుకొని అభిమానవతి ఐన ఆమె పవిత్ర సమిధలతో చితిని పేర్చుకొని పతివెళ్ళిన లోకానికే తను కూడా అనుగమించటానికి సిద్ధ పడింది.
అంతట శివ ప్రేరితమై ఆకాశవాణి "ఓ దేవీ! సాహసం చెయ్యకు ! వేదసారమైన నా ధార్మిక వచనాలను విను. ఆత్మహత్య మహా పాపం ! అంతేకాదు! నీ గర్భంలో బ్రహ్మతేజ స్సంపన్నుడైన దధీచి మహర్షి తేజం వృద్ధి చెందుతూన్నది. అఖండ తేజో విరాజమానుడైన బాలుడు రుద్రాంశతో జన్మించ బోతున్నాడు. గర్భిణి అగు స్త్రీ ఏ ఉపాయం చేతనైన సరే దేహాన్ని రక్షించు కొనాలని వేదాను శాసనం. ముందు గర్భస్థ శిశువుకు జన్మను ఇయ్యి, తరువాత నీ యిష్టం." - ఇలా ధర్మబోధ చేసింది. ఆకాశవాణి పల్కులకు విస్మితురాలై బాలుడు ఉదయించ బోతున్నాడని ఆనందించి సువర్చాదేవి నెలలు నిండగానే రాతితో తన గర్భాన్ని చీల్చుకొన్నది. ఆ గర్భం నుండి రుద్రుడు తన తేజస్సుతో దిక్కులను ప్రకాశింప చేస్తూ బాలుని రూపంలో ఉదయించాడు. ఆ తల్లి బాలుని సుందర రూపాన్ని దివ్య తేజస్సును ఇతర లక్షణాలను చూచి రుద్రుడని గుర్తించి ప్రీతితో ఇలా పలికింది: “ఓ! పరమాత్మా ! ఈ రావి చెట్టు మొదట్లో నీవు జన్మించావు. దీని సన్నిధిలో చిరకాలం ఉండి లోకాలకు మేలు చేయి. నా భర్త సన్నిధికి చేరుకొన టానికి నాకు అనుజ్ఞను ఇయ్యి! రుద్ర రూపుడవైన నిన్ను నా పతితో కూడి అక్కడ ధ్యానం చేస్తాను." ఇలా పలికి ఆమె సమాధిని పొంది భర్తృ సాన్నిధ్యానికి చేరుకొంది. ఇంతలో సమస్తమైన దేవతలు అక్కడకు వచ్చి బాలుని స్తుతించి ఆశీర్వదించారు. పితామహుడు ఆ బాలునికి యథావిధిగా సంస్కారాలను చేసి, పిప్పలాదుడు అని నామకరణం చేసి మమ్ములను అనుగ్రహించ వలసిందని బాల రుద్రుని ప్రార్థించారు.
కాలక్రమంలో బాలుడు పెరిగి పెద్ద వాడై సమస్త విద్యలను నేర్చి అనరణ్య మహారాజు కుమారై ఐన పద్మాదేవిని వివాహమాడి ఆయె యందు తనతో సమానమైన పదిమంది పుత్రులకు జన్మ నిచ్చాడు. పిప్పలాదుడు లోకంలో సర్వులు అనివార్యంగా శని బాధ పడుతుండటాన్ని చూచి పుట్టి నప్పటి నుండి పదియారు సంవత్సరముల ప్రాయం వచ్చేవరకు మానవులకు శని భాధ లేకుండ శనిని శాసించి మహోపకారం చేశాడు. గ్రహ రాజైన శని పీడాకరుడే ఐనా శంకర భక్తులైన వారి జోలికి రాడు. గాధి, కౌశికుడు, పిప్పలాదుడు ఈ ముగ్గురు మహర్షులను స్మరిస్తే శని బాధ నిస్సందేహంగా మానవులకు తొలగి పోతుంది. శని పీడ ఒక్కటే కాదు అన్ని గ్రహాల దోషాలు తొలగుతాయి.

## వైశ్వనాథావతారము
పూర్వం నందిగ్రామ మనే నగరంలో మహానంద అను పేరుగల ఒక అపూర్వ తోజోరాశి ఐన వేశ్య ఉండేది. శృంగార రసాధి దేవత ఐన ఆమె మహావిభవ సంపన్నురాలు! చతుర, ప్రగల్భ, చతుష్షష్టి
కలాన్విత, ప్రియవాదిని, రూప యౌవన సంపన్న, కలా ప్రయోగ కుశల, రాజోపచార ! శుభాచార ! విశేషించి శంకర భక్తురాలు. ఆమె నిత్యము విభూతి రుద్రాక్షలను ధరించి శివార్చన చేసేది. శివలీలా విలాసాన్ని మాత్రమే గానం చేస్తూ, ఆడి అభినయించేది. ఆమె ఒక కోతిని, కోడిని రుద్రాక్షలతో అలంకరించి వాటికి నాట్యాన్ని నేర్పి అవి చక్కగా ఆడుతూ ఉంటే చెలులతో కూడి చప్పట్లు కొడుతూ సంతోషించేది. ఇలా అన్ని వేళల సమస్తము శివాంకితంగా ఆట పాట మాటలతో చిదానందంతో సుఖంగా ప్రొద్దు బుచ్చు తున్న వేళ.... శంకరుడు ఆమె శివభక్తిని, సత్య నిష్ఠను పరీక్షింప గోరి వైశ్యుని రూపంలో ఆమె గృహానికి వచ్చాడు. శివభక్తుని రూపంలో ఉన్నాడు. చేతికి నవరత్నాలంకృతము, బహు శిల్ప చాతుర్య శోభితము అగు ఒక హేమ కంకణం అలంకారంగా ఉంది.
వచ్చిన వైశ్యుని సాదరంగా ఆహ్వానించి అతిథి మర్యాదలను ప్రీతితో చేసి.... అతని చేతి కంకణాన్ని ఇష్టంగా పలుమార్లు చూస్తూ సంభాషించింది. దానిని గమనించిన వైశ్యుడు “ఓ సుందరీ ఈ దివ్యాభరణంపై నీకు అంతగా అభిలాష ఉంటే తీసుకో ! వెల ఏమిస్తావో చెప్పు?" - అని పలికాడు. దానికి ఆ వార వనిత 'ఓ శివభక్తా! మేము స్వేచ్ఛా సంచారుల మైన వెలయాండ్రము. వచ్చిన వారి వద్ద వెల తీసుకొని ఆ కొద్ది సేపు ఆలు (భార్య) వలె నటించెడి వార వనితలం. ఈకంకణాన్ని నాకు బహుమానంగా ఇస్తే నేను నీకు మూడు రాత్రులు, మూడు పగళ్ళు భార్యగా ఉండ గలను". అని నిశ్చయంగా పలికింది. దానికా శివభక్తుడు సరేయని "ఈ ఒప్పందానికి సూర్య చంద్రులే సాక్షి!" అని ఆమెచే ముమ్మారు పలికించి రత్న కంకణాన్ని దానితో పాటుగా ఒక రత్న లింగాన్ని కూడ ఇచ్చి ఈ లింగాన్ని మాత్రం శ్రద్ధగా రక్షించమని నొక్కి చెప్పాడు. ఆమె దానిని తన ఆట ఇంట్లో (నర్తన శాలలో) భద్రంగా దాచింది. ఆ రోజు రాత్రి శివభక్తునితో కూడి సుఖ శయనాన్ని సాగిస్తూన్న వేళ అర్థరాత్రి అకస్మాత్తుగా నర్తన శాల నుండి పెద్ద ధ్వని పుట్టి మంటలు రేగాయి. దానికి గాలి తోడు కాగా క్షణంలో భస్మీపటలమై రత్న లింగం కూడా దగ్ధమైంది. మహానంద కోడిని, కోతిని కట్లు విప్పి రక్షించ గలిగింది కాని రత్న లింగాన్ని రక్షించ లేక దుఃఖించింది.
తన ప్రాణప్రదమైన లింగం కాలిపోగా కుములి పోతూ ఆ శివభక్తుడు "ఓ సుందరీ ! నా శివలింగం దగ్ధమైంది. నాకు జీవించాలనే ఆశ లేదు. వెంటనే చితిని ఏర్పాటు చేయి. అగ్ని ప్రవేశం చేస్తాను." అని ప్రతిజ్ఞా పూర్వకంగా పలికి ఎంత మంది నివారించినా లెక్కసేయక అగ్ని ప్రవేశం చేశాడు. దానికా వేశ్య సూర్య చంద్రులు సాక్షిగా తానాడిన మాటను నెరవేర్చు కోలేక పోయినందుకు శోకించి మాట తప్పటం కంటే మరణమే మేలని నిశ్చయించుకొని తను కూడా చితి ప్రవేశానికి సిద్ధమైన వేళ.... దేవదేవుడు, త్రినేత్రుడు, చంద్ర కలాధరుడు అగు శంకరుడు ప్రత్యక్షమై ఆమెనిలా ఓదార్చాడు.
"ఓ సత్య సంధురాలా ! రుద్రుడనైన నేను నీ సత్య సంధతను పరీక్షింప గోరి ఇలా నా లీలను ప్రకటించాను. నేనే ఆ వైశ్యుడను నీ సత్యానికి, ధర్మానికి, ధైర్యానికి, భక్తికి సంతోషించాను. నీ కిష్టమైన వరాన్ని కోరుకో!" దానికామె పరవశించి సజల నేత్రాలతో "శంకరా ! త్రైలోక్య విషయ సుఖాల యందు నాకు ఆసక్తి లేదు. నీ పాద పద్మాలను పూజించుట యందే నాకు తృప్తి. అప్లైశ్వర్యాల కంటె అది అధికం. నా బంధువులు, చెలులు, దాసదాసీ జనం వీరందరికి నాతో పాటుగా పునరావృత్తి రహితమైన కైవల్య స్థానాన్ని ప్రసాదించు." - అని ప్రార్ధించింది. శంకరుడు 'తథాస్తు' అని వారినట్లే అనుగ్రహించి రత్నలింగం అగ్ని దగ్ధమైన చోట తాను వైశ్య నాథేశ్వరునిగా అవతరించాడు. ఈ వైశ్యనాథేశ్వర ఆవిర్భావ గాథ పరమ పవిత్రము, సమస్త పాప హరము, సర్వకామదము, పుణ్య ప్రదమూను.

## ద్విజేశ్వరావతారము
పూర్వ కాలంలో భద్రాయువు అనే రాజు ధర్మహాని లేకుండ, ప్రజలకు ఏలోటు రాకుండ, అరి వీర భయంకరుడై రాజ్యపాలన చేసుకొంటూ ఉండేవాడు. సీమంతినీ చంద్రాగదుల కుమారై ఐన కీర్తి మాలిని అతని పట్టపురాణి. అందంలో రతి, పతిభక్తిలో పార్వతి అగు ఆమె భూత దయాపరురాలు. ఒక నాడు వారిద్దరు తగు పరివారంతో కూడి వసంతకాలంలో వన విహారానికై అడవికి వెళ్ళి యథేచ్ఛగా విహరిస్తూన్న వేళ.... బ్రాహ్మణ దంపతులను భయంకరమైన పెద్ద పులి తరుముతూ కనుపించింది. వారు ప్రాణ భయంతో అరుస్తూ 'ఓ రాజా! రక్షించు!" అంటూ కేకలు వేస్తూ పరుగెత్త సాగారు, వెంటనే భద్రాయువు విల్లెక్కు పెట్టి శరసంధానం చేసి పులిని కొట్టాడు. పర్వతం మీద పడిన వర్షధారల్లా అతని బాణాలు నిష్ఫలమయ్యాయి. పులి బ్రాహ్మణ పత్నిని నోట కరచుకుపోయింది తన కళ్ళముందే. ప్రాణప్రియ ఐన భార్యను పులి నోటకరచుక పోగా కుప్ప కూలిన బ్రాహ్మణుడు రాజుతో ఇలా అన్నాడు.
“ఓ రాజా ! ఆపదలో ఉన్న వారిని రక్షించటం క్షత్ర ధర్మం. ఆ ధర్మం నీ దగ్గర ఏదీ ? నీ చేతిలోని విల్లంబులు కేవలం ఆట వస్తువులుగా, అలంకార ప్రాయంగా మిగిలి. పోయాయి. నీ అస్త్ర విద్య ఏమైంది? నువ్వు నేర్చిన క్షత్రియ కులోచిత విద్యలన్నీ వ్యర్థమయ్యాయి. ప్రజలను రక్షించ లేని రాజు చచ్చిన వానితో సమానం. ధనవంతుడై ఉండి దానం చెయ్యని గృహస్థు, దీనులను అనాధలను రక్షించలేని పాలకుడు.... వీరిద్దరు గోడపై చిత్రించిన అరటిపండ్ల గెల వంటి వారు. క్రియా శూన్యులైన వారితో లోకానికి ఉపకార మేముంది? ఈ పైన నీకు జీవించి ఉండటం కంటె అగ్నిప్రవేశం చేస్తే మంచిదేమో ఆలోచించు !" ఇలా విషదగ్ధమైన బాణపు ములుకుల వంటి బ్రాహ్మణుని పలుకులకు భద్రాయువు మిక్కిలి చింతించి ఇలా సమాధాన మిచ్చాడు.
"ఓ బ్రాహ్మణోత్తమా ! క్షత్రియ కులానికి నింద తెచ్చిన నా జీవితం నిందింప తగినదే! నీ వాక్కులు యథార్థములే! ఈ పైన రాజ్యంతో కాని, భార్యతో కాని మరే తదితరమైన క్షత్రియోచిత వస్త్వలంకారాలతో నాకు పనిలేదు. నీకేం కావాలో కోరుకో! అదెంతంటి ప్రియమైన దైనా నీ హస్త గతం చేస్తాను." దానికి బ్రాహ్మణుడు నవ్వి “ఓ రాజా! ప్రస్తుతం నేను భార్యా విహీనుణ్ణి! కనుక నీ పట్ట మహిషిని నాకు దానం చేయి!" అని కోరగానే రాజు సంభ్రమాశ్చర్య చకితుడై మాట తప్పటం మహాపాపము, నరక హేతువు కనుక పట్ట మహిషిని మంత్ర పూర్వకంగా బ్రాహ్మణునికి దానమిచ్చి తాను అగ్ని ప్రవేశం చేయటానికి నిశ్చయించు కొన్నాడు.
చితి జ్వాలలు నాలుకలు సాచి ఎగసి పడుతుండగా అగ్నికి ముమ్మారు ప్రదక్షిణం చేసి, మనసులో స్థిరంగా శివుని నిలుపుకొని మాట కొరకు ధర్మం కొరకు మంటల్లోకి దూక బోతున్న వేళ.....
పంచముఖుడు, త్రినేత్రుడు, పినాక పాణి, చంద్రకలా వతంసుడు, జటా కలాపుడు, గజచర్మాంబర ధారి, గంగాధరుడు, నాగేంద్ర హారావళీ కంఠభూషణుడు, వృషభ ధ్వజుడు అగు రుద్రుడు పార్వతీ సమేతుడై సాక్షాత్కరించి ఆ మహారాజు చేతిని పట్టుకొని నిలిపి ఇలా అన్నాడు. “రాజా! మేమిద్దరం పార్వతీ పరమేశ్వరులం. నీ ధర్మ నిష్టను, భక్తిని పరీక్షింప గోరి ఇట్టి లీలను ప్రకటించాను. ఆ బ్రాహ్మణుడను నేనే! పార్వతియే బ్రాహ్మణ పత్ని ! నీకిష్టమైన వరాన్ని అనుగ్రహిస్తాను. కోరుకో" అని ప్రీతితో పలికాడు. దానికి రాజు 'శంకరా! ఓ లోక మాతా! మీ ఇద్దరి దర్శనం కంటె కోరుకో తగిన వరం ఏముంటుంది? ఐనా నీ మాటను తృణీకరించటం ఇష్టం లేక వేడుకొంటున్నాను. నా తండ్రి అగు వజ్రబాహుడు, నాతల్లి. నేను, నా భార్య, నా సఖుడైన పద్మాకరుడను వైశ్యుడు, అతని కుమారుడగు సునయుడు. మేమందరము నిరంతరము నీ సన్నిధి యందు నిలిచెదము గాక!" భర్త వెంట కీర్తి మాలిని "ఓ ఆది దంపతులారా ! ప్రత్యక్ష పార్వతీ పరమేశ్వరులైన నా జననీ జనకులకు చంద్రాగద-సీమంతిను లకు కూడ సామీప్య సిద్ధిని ప్రసాదించండి అని కోరగా 'తథాస్తు' అని పలికి అంతర్ధాన మయ్యారు ఉమా మహేశ్వరులు. తరువాత ఆ రాజ దంపతులు మరణానంతరం శివ సాన్నిధ్యాన్ని పొందారు. ఇది పరమ పవిత్రమైన ద్విజేశ్వరావతార గాథ.

## యతి నాథ హంసావతారములు
పూర్వం అర్బుదాచల పర్వత ప్రాంత అడవిలో ఆహుకుడనే భిల్లుడు నివసిస్తూ ఉండే వాడు. అతడు ఆ భిల్లులకు దొర. అతని భార్య పేరు ఆహుకి. మంచి నిష్ఠ గలది. ఇద్దరు శివపూజా నిరతులు. ఒక రోజున శివుడు ఆ దంపతులను పరీక్షింప గోరి యతీశ్వరుని వేషంలో వారింటికి వచ్చాడు. భిల్ల దంపతులు ఆ యతిని గొప్ప భయ భక్తులతో పూజించారు. ఇంతలో సూర్యాస్తమయం కాగా ఆ యతి రాత్రికి ఇక్కడే విశ్రమించి ఉదయాన్నే నిష్క్రమిస్తానని వేడగా అతిథి మార్యాదకు మించిన ధర్మం లేదని ఎరిగిన ఆ భిల్ల దొర అందుకు అంగీకరించాడు. రాత్రికి వెదురు బియ్యం భోజనం, పుట్ట తేనె, కొన్ని అడవి ఫలాలు, దుంపలు.... ఇలా వనంలో దొరికే వాటిని భోజనంగా సమకూర్చి, తాను రోజూ నిద్రించే మంచెను శయనీయంగా యతికి ఏర్పాటు చేసి యతి నిద్రించగానే తాను ఈవలకు వచ్చి విల్లంబులు, కత్తిని దరించి రాత్రి ఇంటి చుట్టూ ప్రహరి తిరుగు తున్నాడు.
రాత్రి చీకట్లో ఏదో క్రూరమృగం వచ్చి అతనిని భక్షించింది. అతను ఎంత ధీరుడైనా దానిని ఎదుర్కొనుటలో కృతకృత్యుడు కాలేక పోయాడు. తెల్లవారగానే నిద్రలేచి ఆ యతి భిల్లుని పిలిచే సరికి సమాధానం రాలేదు. భిల్లి, యతి ఇద్దరు ఆందోళనతో బయటకు వచ్చి చూచే సరికి భిల్లుడు లేడు సరిగదా అమంగళకర దృశ్యాలు కాన వచ్చాయి. దానికి యతి మిక్కిలి దుఃఖించాడు. ఆహుకి దుఃఖంతో కుమిలి పోతూ కూడ యతిని సమీపించి "ఓ యతీశ్వరా ! మీరు శోకించకండి! మాకు మంగళమే జరిగింది. అతిథి సేవలో ప్రాణాలను కోల్పోయిన నా పతి ధన్యుడు. స్త్రీకి పతి తోడిదే జీవితం ! చంద్రుడు లేని రాత్రి, నీరెండిన సరోవరం, విధవ రాలైన స్త్రీ బ్రతుకు “ఈ మూడు ఒక్కటే! కట్టుట, కుడుచుట కొరకే గాక ఈ శరీరం చతుర్విధ పురుషార్థాలలో దేనిని సాధించటానికి అక్కరకు వస్తుంది ? కనుక స్త్రీలకు ఉచితము,సనాతన ధర్మము ఐన అగ్ని ప్రవేశాన్ని చేస్తాను అని నిశ్చయంగా పలికి; అగ్నిని ప్రజ్వలింప చేసి చేతులు జోడించి అగ్నికి, శివునకు స్థిర చిత్తంతో నమస్కరించి అందులోకి ప్రవేశించ బోయే సరికి
చంద్ర బింబానన, నీలకుంతలభార, ధవళాయ తేక్షణ, మదన సంజీవని, నాగేంద్రనిభయాన, భువన మెహన గాత్ర, గిరిరాజ కన్యక సర్వాంగ సుందరి అగు గౌరితో కూడి.... చంద్రరేఖా మౌళి, నీలగళుడు, ధవళాఖిలాంగుడు, మదనహరుడు, నాగ కుండల ధారి, భువన కర్త, గిరిరాజ నిలయుడు, సర్వ గురుడు అగు విశ్వేశ్వరుడు ఎట్ట ఎదుట సాక్షాత్కరించి "ఓ ! ధన్యులారా! నిలు! నిలు!" అని ప్రశంసించి ఇలా అన్నాడు : “ఓ పుణ్యాత్మురాలా! నీ ధర్మాచరణకు నేను ప్రసన్నుడనయ్యాను. జరిగిందంతా నా లీల ! నీ భర్త ఇడుగో ! మరుజన్మలో నీ పతి నిషధ రాజైన వీర సేనునికి తనయుడై పుట్టి నలుడు అను పేరుతో విఖ్యాతు డవుతాడు. నీవు విదర్భ రాజైన భీమరాజు కుమార్తెవై జన్మించి సకల సద్గుణ రాశివై దమయంతి అను పేరుతో ప్రసిద్ధిని పొంది.... మీ ఇద్దరు భార్యా భర్తలవుతారు. నా అంశంతో వచ్చిన ఈ యతి మరుజన్మలో హంసయై జన్మించి మీ ఇద్దరికి ప్రీతి పూర్వకంగా సంధానం చేసి మీ ప్రణయాన్ని పండించ గలడు. మీ చరిత త్రిలోక పావన మవుతుంది. కలి కల్మష నాశన మవుతుంది. మహారాజ భోగాలను అనుభవించి ఆపై ముక్తులవుతారు.
ఇలా ఆ భిల్ల దంపతులకు వరాలిచ్చి శంభుడు స్వయంగా లింగ రూపాన్ని పొందాడు. భిల్ల దంపతులు ధర్మాన్ని తప్పలేదు కనుక ఆ లింగానికి అచలేశ్వరుడు అను పేరు కలిగింది. ఇలా భూలోక వాసులకు మేలు చేసి శివ పార్వతులు అంతర్హితులయ్యారు. ఈ గాధ పరమ పవిత్రమైనది.

## కృష్ణ దర్శనావతారము
శ్రాద్ధ దేవుడను మనువుకు ఇక్ష్వాకువు మొదలుగా చాలా మంది పుత్రులున్నారు. అందులో నభగుడు తొమ్మిదవ వాడు. అతని కుమారుడు నాభగుడు. అతని కుమారుడే అంబరీషుడు. నభగుడు బుద్ధిమంతుడు విశేషించి శివజ్ఞానం కలవాడు. అతను విద్యాభ్యాసం నిమిత్తం గురుకులానికేగి అచట ఆశ్రమ ధర్మాన్ని పాటిస్తూ జితేంద్రియుడై చాలా కాలం అక్కడ ఉండి పోయాడు. ఈ లోపులో అతని సోదరులు అతని రాజ్య భాగాన్ని అతనికీయ కుండ తమలోతాము పంచుకొని రాజ్యపాలన చేస్తూ వస్తారు. కొంత కాలానికి బ్రహ్మచారి అగు నభగుడు సాంగో పాంగంగా వేద శాస్త్రాదుల నభ్యసించి గృహానికి వచ్చి తన రాజ్యభాగాన్ని తన కిమ్మని సోదరులను అడిగాడు. దుష్ట తలంపుతో వారిలా సమాధాన మిచ్చారు. "ఓ నభగా! బ్రహ్మచర్యము, తపస్సు, వేదాధ్యయనము ఇట్టి బ్రాహ్మణోచిత ధర్మములు నీ కిష్టం అనే ఉద్దేశంతో నీకు రాజ్యంలో భాగం విభాగించ లేదు. ఐనా నీవు కోరావు కనుక నీ తండ్రి అగు శ్రాద్ధ దేవుని బరువు బాధ్యతలను నీ భాగంగా తీసుకో! చక్కగా పితృసేవ చేసుకో.
సోదరుల మాటలకు విస్మితుడై నభగుడు తండ్రిని చేరి విషయాన్ని విన్నవించగా ఆయన ఆశ్చర్యపడి సత్యధర్మ నిష్టుడైన కుమారునితో ఇలా అన్నాడు "పుత్రా ! వారి మోసపు మాటలను లెక్కచేయకు. తల్లి దండ్రుల సేవ దాయభాగం లోనికి రాదు.
నీకు జీవనోపాయాన్ని చెపుతాను విను. ఇప్పుడు సరస్వతీ నదీ తీరంలో అంగిరో వంశోధ్భవులైన బ్రాహ్మణులు సత్ర యాగాన్ని అనుష్టిస్తున్నారు. వారు ప్రతిషష్టాహస్సు (ఆరవ రోజు) నందు చేయ దగిన కర్మ విషయంలో దారి తెలియక కొట్టు మిట్టాడుతున్నారు. నువ్వు వెళ్ళి వారికి సరియైన శ్రోతజ్ఞానాన్ని ఇచ్చి, రెండు వైశ్వదేవ సూక్తాలను పఠించు. దాని వలన కర్మ లోపం లేకుండ సత్రయాగం పూర్తవుతుంది. నీ మనోరథం నెరవేరుతుంది.”
పితృవాక్య పాలనా తత్పరుడైన నభగుడు సరేయని సత్రయాగం జరుగుతున్న స్థలానికి వెళ్ళి బ్రాహ్మణుల శంకలను తీర్చి రెండు వైశ్వదేవ సూక్తాలను సుస్వరంతో, స్పష్టంగా, శుద్ధంగా పఠించాడు. ఆ విధంగా సత్రయాగం పరిపూర్ణంగా పూర్తి అయి నందుకు సంతోషించిన ఆంగిరస బ్రాహ్మణులు స్వర్గానికి వెళ్ళి పోతూ మిగిలిన యజ్ఞ సంపదను నభగునకు ఇచ్చి వేశారు. అతనా సంపదను స్వీకరిస్తూండగా శివుడు అతని నిష్ఠను పరీక్షింప నెంచి కృష్ణదర్శనుడను పేర పురుష రూపంలో సాక్షాత్కరించి ఇలా అన్నాడు: "ఒ నభగా ! యజ్ఞంలో మిగిలి పోయిన వస్తు రూప మైన సంపద నాది. నువ్వెందుకు పరిగ్రహించి పట్టుకొని వెడుతున్నావు చెప్పు?" దానికి నభగుడు విస్మితుడై “ఓ కృష్ణ దర్శనా! (నల్లని కన్నులు గలవాడా!) ఈ సంపదను ఋషులు నాకిచ్చారు! నీవెందుకు నివారిస్తున్నావు? చెప్పు?" వారిద్దరి మధ్య వివాదం ముదరగా “ధర్మపరుడు, యోగ్యుడు.... అయిన నీ తండ్రిని అడిగి ఈ విషయాన్ని తేల్చుకో!" అని కృష్ణదర్శనుడు పరిష్కారాన్ని సూచించగా నభగుడు తండ్రిని చేరి జరిగిన దానిని చెప్పి ధర్మ నిర్ణయం చెయ్యమన్నాడు.
దానికి శ్రాద్ధదేవుడిలా అన్నాడు: “కుమారా ! ఆ పురుషుడు సాక్షాత్తు శివుడే ! సందేహం లేదు. ఈ సృష్టికంతకు ఆయనే విభుడు! ప్రభుడు! విశేషించి యజ్ఞం పరిసమాప్తి అయ్యాక మిగిలిన వస్తు సంబారాలకు 'రుద్రభాగములు' అని పేరు. కనుక వాటికి ఆయనే యజయాని ! వెళ్ళు ! ఆయనను ప్రసన్నుని చేసుకో! నీకు మేలు జరుగుతుంది.
ఆ మాటలను పాటించి నభగుడు కృష్ణ దర్శనుని వద్దకు వచ్చి తండ్రి పలుకులను చెప్పి ఇంకా ఇలా అన్నాడు "హేరుద్రా ! సర్వులు చిట్ట చివరకు నిన్ను చేరుకొన వలసిన వారై ఉండగా నీది కానిదేముంది! ప్రాణాలే నీ అధీనమై ఉండగా వాటిపై ఆధార పడిన దేహాలు నీ అధీనం కావా ! విరించి మాధవులు వారి సత్యలోక వైకుంఠాలు భస్మీభూతమై వారందరు చివరకు నిన్ను చేరవలసిన వారే గదా ! మానవుల లెక్కేమిటి ? జగత్తంతా రుద్రభూమి. చివరకు మిగిలేది భస్మరాశి. ఆ భస్మ సింహాసనం మీద యోగ నిష్ఠలో ఉంటావు ! నన్ను కరుణించు !".
అతని పితృభక్తికి, సత్యనిష్ఠకు సంతుష్టుడై రుద్రుడు స్వస్వరూపంతో సాక్షాత్కరించాడు. ఇంతలో విష్ణుబ్రహేంద్రాది దేవతలు కూడా వచ్చి శంకరుని స్తుతించారు. శంభుడు ప్రసన్నుడై, కృపాపరుడై నభగుని వీక్షించి "వత్సా! నీవు బ్రాహ్మణ ధర్మాలను పాటిస్తూ అహింసా వ్రతుడవై జీవించు. హింసా పరులకు నరకం తప్పదు. అన్ని జంతువుల పాదాలు ఏనుగు పాదంలో ఇమిడినట్లు అన్ని ధర్మాలు అహింసలో ఉన్నాయి. దైన్యంలేని జీవితాన్ని నీకు అనుగ్రహిస్తున్నాను. మరణానంతరం నా సన్నిధికి రాగలవు!" ఇలా పలికి అదృశ్యుడయ్యాడు శంకరుడు. ఈ అవతార రహస్యాన్ని దాని సందేశాన్ని అర్థం చేసికొన్న విజ్ఞుడు తప్పక మంచి కవి, మంత్రవేత్త అవుతాడు. ఉత్తమ గతిని పొందుతాడు.

## భిక్షువర్యావతారము
పూర్వం సత్యధర్మ పరాయణుడు, శివదీక్షాపరుడు అగు సత్యరథుడనే రాజు విదర్భదేశాన్ని పాలిస్తూ ఉండేవాడు. ఒక నాడు బల గర్వితుడైన శాల్వరాజు పెద్ద సైన్యంతో వచ్చి విదర్భ రాజధానిని ముట్టడించాడు. ఇద్దరి మధ్య భయంకరమైన యుద్ధం జరిగింది. యుద్ధంలో తన సేన నశింపగా తాను కూడా నేలకొరిగాడు.... సత్యరథుడు. శత్రుసైన్యం అంతఃపురాన్ని పట్టుకొనటానికి ముందుకు వస్తున్నదని ఎరిగి గర్భవతి అగు అతని పట్టపురాణి రహస్యమార్గం ద్వారా బయటపడి అడవిలో ఒక శిథిల శివాలయం చెంతకు చేరుకొంది. కొంత కాలానికి నెలలు నిండగా దైవానుగ్రహంచే సర్వ శుభలక్షణ సంపన్నుడైన కుమారుని కన్నది. పుత్రోత్సాహన్ని పొంది తానెవరో ఎవరికీ తెలియకుండ బాలుని పెంచుకొంటూన్నది రాణి. ఒక రోజున చెంతనే ఉన్న నదిలో స్నానం చేస్తూండగా ఆమె మొసలి నోట పడింది. ఇక్కడ అల్లారు ముద్దుగా పెరగ వలసిన బాలుడు శిధిల శివాలయంలో దిక్కులేక పడివుండి ఆకలికి తాళలేక ఏడుస్తున్నాడు. వర్షంకోసం ఎదురు చూస్తున్న జాతకపక్షిలా తల్లి కొరకు దిక్కులు చూస్తూ ఆక్రోశిస్తున్నాడు. కష్టాలు కడలి తరంగాల వలె ఒకదాని వెంట మరొకటి వస్తాయి కాబోలు ! బంగరు తూగుటుయ్యలలో ఊగుతూ పెరిగి పెద్వవాడై రత్న సింహాసన్నాన్ని అధిష్ఠించి రాజ్యమేలవలసిన బాలుడేమి ! దిక్కుమాలిన వాడై ఆక్రోశించటమేమి !
దేవాలయం శిథిలమైనా శివుడు శిథిలం కాడుగా! మానవుడు ఎన్ని కష్టాలలో చిక్కుకొన్నా బ్రతుకు మీది ఆశ చావకుండ మినుకు మినుకు మంటూ ఆశాజ్యోతిని మిగిల్చే ఉంచుతాడు శంకరుడు. ఇంతలో విధిప్రేరితయై ఒక భిక్షురాలు తన బిడ్డతో కూడి ఆ దారిలో వెడుతూ శిశువు రోదనాన్ని విని ఆ బాలుని ఎత్తుకొని ముద్దాడి పాలిచ్చి ఓదార్చింది. తేజశ్శాలి ఐన ఆ బాలుని జన్మవృత్తాంతం తెలియక ఆ బ్రాహ్మణ స్త్రీ కొట్టు మిట్టాడుతూ; ఎవరి బాలుడా అని దిక్కులను పరికిస్తూ; ఎవరైనా వస్తారేమో అని ఎదురు చూస్తున్న
శంభుడు భిక్షుక రూపంలో సాక్షాత్కరించి “ఓ యువతీ! మనస్సులో శంకను వీడి ఈ బాలుని నీ కుమారుని వలె పెంచు. ఈ బాలుని నిమిత్తంగా నీకు శీఘ్రంగా శ్రేయస్సు కలుగుతుంది" అని ఆదేశించాడు. దాని కామె "ఓ బిక్షుకా అసలు నీవెవరు? ఈ శిశువెవరు? ఈ శిశువు జన్మ వృత్తాంతం ఏమిటి ? ఈ పిల్లవానిని నేను తీసికొని వెళ్ళి పెంచితే రాజభటులు నాపై అపహరణ నేరాన్ని మోపి నన్ను ఉరితీస్తే నా కుమారుడు కూడ అనాథ అవుతాడే అని శంకించింది.
సందర్భోచితమైన ఆమె పల్కులకు శంకరుడు సంతోషించి "ఓ దయామతీ! నేను సర్వజ్ఞుడైన శంకరుడను! నా సంకల్పం చేతనే నువ్వు ఇక్కడకు వచ్చావు. ఈ బాలుని తీసుకొని వెళ్ళి పెంచు అని పల్కి తన నిజరూపాన్ని చూపించాడు. పిమ్మట ఆ బాలునికి సంబంధించిన సమస్తమైన వృత్తాంతాన్ని ఆ బ్రాహ్మణస్త్రీకి వివరించాడు. తక్షణం ఆమె శంకరుని కాళ్ళపై పడి కళ్ళకద్దుకొని "ఓ పార్వతీపతీ! ఒకదాని వెంట మరొకటి అలా ఇన్ని దురదృష్టకర సంఘటనలు ఈ బాలుని విషయంలో సంభవించటానికి గల కారణాలేమిటి? నా ఈ కుమారుడు అత్యంత దరిద్రుడుగా విధవరాలైన బిచ్చగత్తె గర్భాన జన్మించటానికి హేతువేమిటి?" - అని ప్రశ్నించింది.
ఈశ్వరుడు ఆమెకిలా ప్రత్యుత్తర మిచ్చాడు “ఓ కరుణామూర్తీ! మానవుల చావు, పుట్టుకలకు సుఖదుఃఖాలకు వారుచేసుకొన్న సుకృత దుష్కృతాలే కారణం. మనస్సు చేత ఆలోచించేది, వాక్కు చేత పలికేది, కర్మేంద్రియాల చేత చేసేది... ఈ మూడు మనోవాక్కాయ
కర్మలని పిలువ బడుతాయి. ఆ కర్మలే మానవులు జీవితంలో అనుభవించే సుఖ దుఃఖాలకు కారణ మవుతున్నాయి. బీజములవుతున్నాయి. ఈశ్వరుడనైన నేను ఈ విషయంలో నిమిత్త మాత్రుడను. మంచి పనులు చేసేటప్పుడు కష్టంగాను ఫలానుభవ కాలమందు ఆహ్లాదకరంగాను ఉంటాయి. చెడ్డ పనులు ఆచరణ కాలమందు ఆహ్లాదకరంగాను ఫలానుభవ కాలమందు కష్టంగాను ఉంటాయి. కర్మ అంటె ప్రయత్నమే! భౌతిక ప్రపంచంలో ప్రయత్నం లేకుండ ఫలసిద్ది ఉంటుందా? ఫలకాంక్ష లేని ప్రయత్నం ఉంటుందా? ఫలసిద్ధి ఎప్పుడూ సుఖ దుఃఖ రూపంలోనే ఉంటాయి అవి తప్పవు. ఆచరణ కాలమందు అనాలోచితంగా చేసి అనుభవ కాలమందు దుఃఖిస్తే ప్రయోజనమేమిటి ?
ఈ రాకుమారుని తండ్రి అగు సత్యరథుడు పూర్వ జన్మలో పాండ్య రాజై ప్రజా రంజకంగా పరిపాలన చేస్తూ... పూర్వాపరాలను విచారించకుండ మహాక్రోధంతో నిరపరాధి ఐన సామంత రాజును ఉరి తీయించాడు. ఆ సామంత రాజు చేతిలోనే ఇప్పుడు హతుడయ్యాడు. పూర్వజన్మలో ఆ పాండ్యరాజు పుత్రుడే ఈ బాలుడు. ఈతని తల్లి పూర్వ జన్మలో తన సవతిని మోసంచే విషప్రయోగం చేసి చంపించింది. ఇక నీ కుమారుడు పూర్వ జన్మలో ఉత్తమమైన బ్రాహ్మణ జన్మను పొంది కూడ వర్ణాశ్రమాచార ధర్మాలను విడనాడి అతి నీచులైన వారివద్ద నుండి నీచ ద్రవ్యాన్ని దానములుగా స్వీకరించి ప్రాయశ్చిత్తాది కర్మలను విడిచి జీవించిన కారణంగా . ఇప్పుడీ జన్మను పొందాడు." ఇలా చెప్పి అంతర్థానమైనాడు శంకరుడు.
ఆ బ్రాహ్మణ స్త్రీ ఇద్దరు బాలకులను తీసికొని ఏక చక్రపురాన్ని చేరుకొని అక్కడ నివాసముంటూ, యుక్తవయసు రాగానే వారిద్దరకు ఉపనయనాది సంస్కారాలను జరిపించింది. వారికి నిత్యము శివలీలలను వినిపిస్తూ వారిచే శివ గాథలనే గానం చేయిస్తూ వారిని గొప్ప శివభక్తులుగా తీర్చి దిద్దింది. బ్రాహ్మణ బాలకునికి బ్రాహ్మణోచిత విద్యలను, క్షత్రియ కుమారునికి క్షత్రియోచితమైన విద్యలను ప్రయత్న పూర్వకంగా అతికష్టం మీద నేర్పించింది. వారిద్దరు గురువులను క్లేశ పెట్టక శీఘ్రంగా సమస్త విద్యలను నేర్చుకొని వాటిలో పరిపూర్ణులయ్యారు. బ్రాహ్మణ బాలుడు యుక్త వయసు రాగానే వివాహం చేసికొని ఆదేశపు రాజు వద్దనే రాజ పురోహితునిగా కుదిరాడు. క్షత్రియ కుమారుడైన ధర్మగుప్తుడు తనకు అన్న వంటి బ్రాహ్మణ బాలుని సహాయంతో ఆదేశపు రాజుయొక్క సైన్య సహాయాన్ని పొంది తానే స్వయంగా సేనను నడిపించి, శాల్వరాజును ఓడించి వంశపరంపరా గతమైన విదర్భ రాజ్యాన్ని పొంది సత్య, ధర్మాలను తప్పకుండ రాజ్యపాలన చేశాడు. ఇది శివలీలలను తెలిపే భిక్షువర్యావతార గాథ.

## సురేశ్వరావతారము
పూర్వం వ్యాఘ్రపాదుడనే ముని ఉండేవాడు. అతను గొప్ప శివపూజా దురంధరుడు. అతని కుమారుడు ఉపమన్యుడు. సత్పురుషుడు, బుద్ధిమంతుడూను. అందరికి ఇష్టుడు. అతని తల్లి కాలం కలిసి రాక దరిద్ర బాధచే బాలునితో కూడి పుట్టింటిలో ఉంటూ వచ్చింది. ఒకనాడు మేనమామ ఇంటిలో పెరుగుతున్న బాలునికి; తల్లి ఇచ్చిన పాలు సరిపోని కారణంగా మరి కొంచెం ఇమ్మని తల్లిని లాలనగా అడిగాడు. జాలిగా అడిగిన కుమారుని చూచి.... గ్లాసుడు పాలు సైతం ఇచ్చుకోలేని తన దుస్థితికి వగచి.... ఆ తపస్విని ఇంటి లోపలికి వెళ్ళి ఒక మంచి ఉపాయాన్ని ఆలోచించింది. తను ఉంఛ వృత్తిచే సంపాదించిన గింజలను పిండి చేసి ఆ పిండిని నీళ్ళతో కలిపి పుత్రునకు ఉపలాలిస్తూ ఇచ్చింది. తల్లి ఇచ్చిన ఆ పిండి పాలను త్రాగి 'ఇవి పాలు కావు ! నాకు నిజం పాలు కావాలి' అంటూ ఏడ్వసాగేడు. పార్వతీ దేవి వంటి ఆ తల్లి ఒకే ఒక్క పుత్రునికి సైతం పాలిచ్చు కోలేని తన లేమికి వగచి; రెండు చేతులతో బాలుని దగ్గరకు తీసికొని కన్నీటిని తుడిచి ఇలా బాలబోధ చేసింది.
"కుమారా ! పరాధీనులమై బ్రతుకుతున్న మనకు పాలెక్కడ లభిస్తాయి నాయనా? మన బోటి దైవోపహతులైన వారికది దుర్లభం! దేనికైనా పెట్టి పుట్టాలి ! సర్వమునకు ఈశ్వరుడే కర్త! ఆయన అనుగ్రహం లేనిదే చివరకు గ్లాసుడు గంగ కూడ లభించదు. పూర్వ జన్మలో శంకరుని ఉద్దేశించి ఎంత ఆరాధన చేశామో.... మనకు అంత మాత్రమే లభిస్తుంది.”
తల్లి మాటలను శ్రద్ధతో విన్న ఉపమన్యుడు దుఃఖానలంతో కుమిలిపోతున్న ఆమెను చూచి మాతృవాత్సల్యంతో ఇలా అన్నాడు: "అమ్మా ! ఎందుకు ఏడుస్తావు ! పాలేమైనా పరమార్థానికి దారి చూపించే వస్తువా? ఏదో రుచిగా ఉంటుంది కనుక జిహ్వ చాపల్యం చేతను, బాల్య చాపల్యం చేతను నీ యందలి చనవు చేతను అడిగాను. శివుని అనుగ్రహం ఉంటే అన్నీ ఉన్నట్లే అని గదా చెప్పావు ! సరే! అట్టి శివానుగ్రహం కొరకే తపస్సు చేస్తాను. నువ్విప్పుడు పిండి కలిపిన పాలను ఇచ్చావు. నేను శంకరుని మెప్పించి క్షీర సముద్రాన్ని గుప్పెడు పిండిగా చేసి ఆ పిండిని భక్షించి వస్తాను." ఆ బాలుడు ఇలా పలికి మాతృమూర్తి ఆశీర్వచనాన్ని పొంది పరమోత్సాహంతో నమక చమకాలను పారాయణ చేసుకొంటూ గృహాన్ని విడిచి హిమాలయాలకు చేరుకొన్నాడు. దారిలో ఎన్నో శివస్త్రోత్రాలను పఠించాడు.
సగం తపస్సు అప్పుడే పూర్తయింది. అసహాయుడైన బాలునికి రుద్ర స్వరూపులైన సూర్య చంద్రులు సహాయంగా శిరసుపై వెల్ల గొడుగై నిలిచి వెంట నడిచారు.
అలా నడిచి శీత నగానికి వచ్చి పృధ్వి శాంత గంధాన్ని పరిమళించే చోట, మందానిలం సుగంధ బంధురమై వీచే చోట, జలాలు సుడులు నురుగులు లేకుండ స్వచ్ఛంగా పారే చోట, క్రిమి కీటకాలు లేని సత్త్వ గుణావహమైన భూమి మీద ఉచితాసనా సీనుడై ఎనిమిది ఇటుకలను పీఠంగా పేర్చి దానిపై మృణ్మయ లింగాన్ని స్థాపించి ఆ లింగము నందు పార్వతీ పరమేశ్వరులను ఆహ్వానించి తపస్సుకు ఉపక్రమించాడు. పంచాక్షర మంత్రాన్ని పఠిస్తూ నియతాహారుడై ఆయా ఋతువులలో లభించే పత్ర పుష్ప ఫలాలను నైవేద్యంగా సమర్పిస్తూ.... ఇంద్రియాలను అంతర్ముఖం చేసికొని, చిత్త వృత్తులను అరికట్టి, మనోలయాన్ని సిద్దింప చేసికొని ఏకాగ్రమైన మనస్సుతో బుద్ది యందు పార్వతీ పరమేశ్వరులను స్ధిరంగా నిల్పి అనన్య భక్తితో తనను తాను మరిచి ధ్యానించటం మొదలు పెట్టాడు.
మనస్సుకు ఏ మాలిన్యమూ అంటని ఆ బాలుని తపస్సుకు లోకాలన్నీ కౌముదీ ధావళ్యంతో, తెల్లని సూర్యకాంతి వంటి చల్లని వెలుగుతో, జగన్మాత సుందర మందహాసం వంటి కాంతులతో వెలిగి పోయాయి. కర్పూరపు రాశులలో వెన్నను మెదిపి, వెన్నెల నీరుతో తడిపి, ఐరావతంచే మట్టించి... ఆ సుధను దిక్కులనే గోడలకు పూసినట్లు; బాలుని సాత్త్విక తపః తేజస్సుకు ద్విబ్మండలం ధవళ కాంతులతో వెలిగి పోయింది. సుధా ధవళితమైన అష్ట దిక్కులే దళములుగా, విచ్చు కొన్న అష్టదళ పుండరీకంగా (తెల్ల తామరలా) వియత్తలం .వేలుపులకు సైతం వెరగు కలిగించింది. ఇదంతా బాలుని సాత్త్విక గుణ సంపన్నమైన తపఃప్రభావమే ! బాలుని తపస్సుకు ఇంద్రో పేంద్ర పితామహాది దేవతలు విస్మితులై శంకరుని సమీపించి కుమారునిపై కరుణ చూపమని వేడగా బాలుని మనో గతాన్ని ఎరిగిన శంభుడు; పార్వతి శచీదేవి రూపాన్ని దాల్చగా తాను ఇంద్ర రూపాన్ని పొంది సాక్షాత్కరించి అనునయంగా ఇలా అన్నాడు: "వత్సా!! నీ తపస్సుకు సంతసించాను. స్వర్గాధిపతి ఐన ఇంద్రుడను నేను ! నీ కోర్కెలన్నిటిని తీరుస్తాను. సందేహం లేదు కోరుకో!".
దానికి ఆ బాలుడు "శివుని యందు మాత్రమే నిశ్చల మైన భక్తిని కోరుకొంటున్నాను” అని దృఢంగా సమాధాన మిచ్చాడు. ఇంద్రుడిలా అన్నాడు: "కుమారా ! సర్వదేవతా నమస్కృతుడనగు ఇంద్రుడను నేను! నీవు సర్వదా నా భక్తుడవై నన్ను ఆరాధించు. దేవతలందరిలోను అధికుడను నేను. నిర్గుణుడైన రుద్రుని విడిచిపెట్టు. అతడు దేవతల నుండి బహిష్కరింపబడిన వాడు. పిశాచ గణాధిపతి.” 
తన తపస్సుకు విఘ్నాన్ని కలిగించడం కొరకు వచ్చిన ఇంద్రునితో బాలుడిలా అన్నాడు: 'ఓ సకల దేవతా సార్వభౌమా! విను! రుద్రుడు అందరికి ప్రభువు. బ్రహ్మ, విష్ణు, మహేశ్వరులకు తండ్రి. ప్రకృతికి అతీతుడు. ఆయన కార్య కారణ స్వరూపుడు. నిత్యుడు, అద్వితీయుడు, బహురూపుడు, హేతువాదానికి లొంగడు. జ్ఞానయోగ ఫలమైన మోక్షాన్ని ఇచ్చేవాడు ఆయనే. గుణాతీతుడు. సర్వవ్యాపి, ఆయనే పరమాత్మ! ఆయనను మించిన తత్త్వం లేదు. నాకు శివుడే వరమిచ్చుగాక! ఓ ఇంద్రా నా నిర్ణయాన్ని చెపుతున్నాను విను. శివ నిందను విన్న వ్యక్తి వెంటనే నిందించిన వానిని చంపి పిమ్మట తాను దేహత్యాగం చేసుకొనాలి. ఇది సనాతనమైన శైవ ధర్మం. నేనిప్పుడు ఆపనే చేస్తున్నాను. శివాస్త్రంచే నిన్ను సంహరించి నేను దేహత్యాగం చేస్తాను."
ఇలా ప్రతిజ్ఞా పూర్వకంగా పలికి శివలింగం పీఠం నుండి భస్మను తీసికొని అఘోరాస్త్రంతో అభిమంత్రించి పాకశాసనుని పైకి ప్రయోగించాడు. తన ఇష్ట దైవాన్ని స్మరించి ఆగ్నేయాస్త్రాన్ని ధారణ చేసి తన దేహాన్ని అగ్నికి అర్పించడం కొరకు సిద్ధపడ్డాడు. తక్షణం శివుడు ఇంద్రరూపాన్ని విడిచి సౌమ్యమైన నిజరూపాన్ని ధరించి ప్రత్యక్షమై అఘోరాస్త్రాన్ని శాంతింప చేసి, ఆగ్నేయాస్త్రాన్ని శమింప చేశాడు. బాలుడు ఆనంద తరంగాలు ఉప్పొంగగా పార్వతీ పరమేశ్వరులకు సాష్టాంగ ప్రణామాలను ఆచరించి స్తుతించాడు. శంకరుడు ఆ బాలుని దగ్గరకు తీసుకొని ఇలా ఆశీర్వదించాడు: "ఓ ఉపమన్యూ! నీ భక్తికి, తపస్సుకు సంతోషించాను. నీకు, నీ వారందరికి భక్ష్య, భోజ్యాది సమస్త వస్తువులు ఏ లోటు లేకుండ లభ్యమవుతాయి. నీకు అమరత్వాన్ని, శాశ్వతమైన గణాధ్యక్ష పదవిని ఇస్తున్నాను. పాశుపత వ్రతాన్ని, వ్రతంతో ఈశ్వరుని పొంద గలిగే జ్ఞాన యోగాన్ని, ప్రవచన శక్తిని, నా సాన్నిధ్యాన్ని, వరాలుగా నీకిస్తున్నాను. యోగశక్తిని, నిత్యానందమును, అవినాశి అగు బ్రహ్మ విద్యను నీకిస్తున్నాను. కుమార పదమును ఇస్తున్నాను.
నీవు జరామరణాదులు లేని వాడవు, దుఃఖ రహితుడవు, సర్వ పూజ్యుడవు. నిర్వికారుడవు, భక్త ప్రవరుడవు అవుతావు! నీ గోత్రం శాశ్వతంగా వర్ధిల్లుతుంది. నీ ఆశ్రమంలో నిత్యము నివసిస్తాను." ఇలా పల్కి క్షీరసాగర సారాన్ని వెన్న ముద్దగా చేసి బాలుని నోటికి అందించి తినిపించాడు. పార్వతి కూడ బాలుని చేరదీసి లాలించి అక్షయ కుమార పదాన్ని ఇచ్చింది. ఉపమన్యుడు చేతులు జోడించి స్థిరమైన శివభక్తిని అను గ్రహించమని ప్రార్ధించాడు. 'తథాస్తు' అని పలికి గిరిజా శంకరులు అంతర్ధాన మయ్యారు. బాలుడు గృహానికి వచ్చి
తల్లికి జరిగిన వృత్తాంతాన్ని చెప్పి ఆమెను సంతోష పెట్టాడు. ఇది శివుని పవిత్రమైన సురేశ్వరావతార గాథ."

## జటిలావతారము
పార్వతి తపశ్చర్యలో ఉండగా శివుడు బ్రహ్మచారి రూపంలో వెళ్ళి ఆమె మనస్సంకల్పాన్ని, దృఢత్వాన్ని, చిత్తస్థైర్యాన్ని, ఏకాగ్రతను, ప్రేమ నిష్టను పరీక్షించాడు. ఛత్రాన్ని, దండాన్ని పట్టుకొని జటాధారియై పార్వతి ముందు సాక్షాత్కరించిన శివుని స్వరూపమే 'జటిలావతారము.' ఆ బ్రాహ్మచారి రూపం... పరమ సుందరము, మనోహరమూను. ముద్దులు మూటకట్టే రూపం అది! అతిలోక లావణ్యం! ఆహా! ఏమా సౌందర్యం! జగత్రయాన్ని క్షణంలో సమ్మోహనంలో ముంచగల దివ్య తేజో రూపమది. ఉపాసకులకు సన్నిహిత మైనది! అతి ప్రియమైనది. లోకంలో మర్త్యులలో సైతం బ్రహ్మచారి రూపం బహు ఆకర్షణీయ మైనది. దానికి పరమేశ్వర తేజం కూడితే ఎంత లోక సమ్మోహనంగా ఉంటుందో భావించండి! ఈ జటిలావ తారాన్ని ఉపాసిస్తే కోరికలన్ని నేర వేరుతాయి. చిత్త శాంతి లభిస్తుంది. తప్పక ఆరోగ్యం సిద్ధిస్తుంది.

## నటావతారము 
పార్వతి తీవ్ర తపశ్చర్యలో మునిగి ఉండగా శివుడు సాక్షాత్కరించి |. ఆమె అభీష్టానికి తన సమ్మతిని తెలియజేసి చేయి పట్టుకొని కైలాసానికి రమ్మన్నాడు. అందుకామె తన తల్లిదండ్రులైన మేనకా హిమవంతుల అనుజ్ఞగైకొని యథావిధిగా పరిణయ మాడి తీసుకొని వెళ్ళమని కోరింది. ఆ సందర్భంలో శివుడు మహా నటుడై సాక్షాత్కరించి తన చారీ కరణ అంగహార పిండీబంధాది నాట్య విన్యాసాలచే మేనకా హిమవంతులను మెప్పించి పార్వతిని తనకు పత్నిగా ఈయవలసిందని భిక్షుకుడై యాచించాడు. ఆ సందర్భంలో ఆయన ధరించిన అవతారమే ఈ 'నటావతారము'. ఈ అవతారం చాలా విశిష్టమైనది. ఇందులో చతుర్దశ భువనాలతో కూడిన సృష్టి అంతా ఆయన విరాట్ స్వరూపమే ! కవులకు, కళాకారులకు, పండితులకు, శాస్త్ర విద్వాంసులకు, వేద వేత్తలకు ఆరాధనీయమైనది...... ఈ అవతారం. ఎంత వ్యాఖ్యానించినా తరగని లోతైన తత్త్వ బోధతో కూడిన ఇలాంటి అవతారం మరొకటి లేదు. ఈ సృష్టి అంతా ఆయన తాండవమే ! ఈ అవతారమే నృత్యవిలాసి, నటరాజు అను పేర్లతో విఖ్యాతమైంది. ఈ నటావతారాన్ని గురించి 'రుద్ర సంహిత పార్వతీ ఖండం'లో చెప్పాను. ఇది పవిత్రమైనది.

## ద్విజావతారము
పార్వతీ పరిణయానికి ముందు శంకరుడు కపట వైష్ణవ బ్రాహ్మణ వేషంలో మేనకా హిమవంతులను కలుసుకొని తన నివాసాన్ని, వేష భూషాదులను, పరివారాన్ని, సుగుణాలను, సమస్తమైన ఐశ్వర్యాన్ని వ్యతిరేకంగా అన్వయించి చెప్పి వారి మనస్సులలో శంకా బీజాలను నాటాడు. ఆనాటి సాధు ద్విజావతారమే ఈద్విజావతారం. దీనిని గురించి కూడ మీకు 'రుద్ర సంహిత-పార్వతీ ఖండం'లో చెప్పాను. ఇది పవిత్రమైనది.

## అశ్వత్థామావతారము 
దేవ గురువైన బృహస్పతి అంశ వలన భరధ్వాజ మహర్షికి ద్రోణుడను కుమారుడు కలిగాడు. ద్రోణుడు అయోనిజుడు. ఆయన గొప్ప స్వాభిమానము కలవాడు. ధనురాచార్యులలో శ్రేష్ఠుడు. శూరుడు, చతుర్వేద పారంగతుడు. అస్త్రవిద్యా దురంధరుడు. ధనుర్వేదంలో, వేదంలో ఆయనకు తెలియని విషయం లేదు. కఠినమైన తపస్సును చేసి అగ్ని వేశుని వద్దనుండి, పరశురాముని వద్దనుండి ధనుర్వేద రహస్యాలను నేర్చాడు. తీవ్రమైన తపస్సుచే శంభుని మెప్పించి ఆయన అనుగ్రహంచే రుద్రాంశ సంభూతుడు, ఒరులచే జయింపబడని వాడు, మహా బలశాలి చిరంజీవి ఐన పుత్రుని వరంగా పొందాడు. ఆ కుమారుని పేరు అశ్వత్థామ. తండ్రీ, కొడుకులిద్దరూ మహాభారత యుద్ధంలో ధుర్యోధనుని పక్షాన పోరాడారు. అశ్వత్థామ ఒక్కడు.... ద్రోణ కర్ణులిద్దరి కంటే పాండవ సైన్యానికి ఎక్కువ నష్టాన్ని కలిగించాడు. అదీ అతని పరాక్రమం. రుద్రతేజోద్భవుడు కదా! భీష్ముడు సైతం అశ్వత్థామ సహాయంతోనే యుద్ధం చేశాడు. వీరులైన పాండవులు అశ్వత్థామను గురించి భయపడ్డారు కాని భీష్మ ద్రోణ కర్ణులను గురించి కాదు. భీష్మద్రోణులు వయో వృద్ధులు! కర్ణుడు శాపోప హతుడూను! అశ్వత్థామ మదపుటేనుగును మించిన బలం కలవాడు. సిద్ధ పురుషుడు. అస్త్ర విద్యా పారంగతుడు! చిరంజీవి! మీదు మిక్కిలి రారాజైన ధుర్యోధనుని యందు ఎల్లలులేని ప్రేమ కలవాడు.
యుద్ధంలో అశ్వత్థామను అడ్డగించటం కొరకే శ్రీకృష్ణుని ఉపదేశాను సారంగా శంకరుని గురించి తపస్సు చేసి అర్జునుడు అస్త్రాలను పొందాడు. విష్ణువు అంశతో పుట్టిన వాసుదేవుడు అర్జునునకు అస్త్రాలను అనుగ్రహించలేదా? అనుగ్రహించలేడు! ఆ అస్త్రాలు రుద్రుని వద్దనే ఉన్నాయి. రుద్రుని ముందు హరి, విరించి ఇంద్రాదులు నిలబడలేరు. విష్ణువు స్థితి కారకుడు కనుక లోక రక్షణకు అవసరమైనంత వరకు అస్త్ర, శస్త్ర విద్యలను రుద్రుడు ఆయనకు అనుగ్రహించాడు. రుద్రుడు లయ కారకుడు కనుక క్షణంలో సృష్టిని భస్మీపటలం చేయగల అస్త్ర విద్య రుద్రుని ఆధీనంలో ఉంది.
మహాభారత యుద్ధం ముగిశాక, రుద్రాంశను తనయందు ఆరోపించుకొని అశ్వత్థామ అర్ధరాత్రి పాండవ శిబిరంలో ప్రవేశించి దృష్టద్యుమ్యున్ని, పాండవ పుత్రులను, మిగిలిన సైన్యాన్ని నిశ్శేషంగా ఒక్కడూ సంహరించాడు. చిట్ట చివర "ఈ అస్త్రంచే జగత్తు నిష్పాండవమయ్యెడు గాక!" అని అభిమంత్రించి ఉత్తరా గర్భాన్ని ఉద్దేశించి బ్రహ్మాస్త ప్రయోగం చేశాడు. వాసుదేవుడు బంధు ప్రీతితో సుదర్శన చక్రాన్ని అడ్డు పెట్టి ఆ గర్భాన్ని రక్షించాడు. అలా రక్షించి అద్భుతమైన రాజకీయ చతురత, ముందు చూపు, లోకజ్ఞత, సమయజ్ఞత, భవిష్య దర్శనము గల శ్రీకృష్ణుడు పాండవులను పిల్చి అశ్వత్థామ కాళ్ళపై పడి రక్షించమని శరణు వేడండి" అని ఆజ్ఞాపించాడు. అశ్వత్థామ అమృత సిద్ధిని పొందిన అమృత పురుషుడు! అతని సహకారము, ఆశీర్వచనము లేనిదే పాండవ వంశానికి మనుగడ లేదు. రుద్రుని ఆదేశంతో అశ్వత్థామ పాండవుల పట్ల తన మనసులోని వైమనస్యాన్ని తొలగించుకొని శ్రీకృష్ణునికి అతని సంతానానికి, పాండవులకు అనేక వరాలిచ్చాడు. శివావతారుడైన అశ్వత్థామ ఈనాటికీ గంగా తీరంలో ఉండి విశ్వేశ్వరుని సేవించుకొంటూ తపస్సు చేసుకొంటూ భక్తులను అనుగ్రహిస్తున్నాడు.

## శంకరుని కిరాతావతార గాథ -పాండవులకు వ్యాసోపదేశము 
సూత మహర్షి శౌనకాది మునులతో ఇలా అంటున్నాడు. "మునులారా! శంకరుడు మూకాసురుని సంహరించి అర్జునునికి పాశుపత దివ్య సంజ్ఞగల అస్త్రాన్ని అనుగ్రహించిన దివ్య వృత్తాంతాన్ని చెపుతున్నాను వినండి. పాండవులు కపట ద్యూతంలో సుయోధనునిచే పరాజితులై పతివ్రత అగు పాంచాలితో కూడి సూర్యుడనుగ్రహించిన అక్షయపాత్ర మహిమచే ద్వైత వనంలో సుఖంగా రోజులు వెళ్ళబుచ్చుకొంటున్న వేళ....
పాండవులను స్వయంగా పరీక్షించి అనుగ్రహింప తలచినవాడై అత్రిపుత్రుడైన దుర్వాసుడు పదివేల మంది శిష్యులతో ఆతిథ్యానికి వచ్చాడు. వచ్చి అతిథి పూజలనుగైకొని శిష్యులతో కూడి నదీ తీరానికి స్నానానికై వెడుతూ వచ్చే లోపులో తన మనసుకు నచ్చిన భోజానాన్ని సిద్ధం చేయమని చెప్పి వెళ్ళాడు. అంత మాత్రంగా కాలం వెళ్ల బుచ్చు కొంటూన్న కుంతీనందనులు అంతమందికి ఆహారాన్ని ఎలా సిద్ధం చేయాలో తెలియక, కోపిష్టి వాడైన మహర్షికి భయపడి చింతాశోక మగ్నమానసులై విన్నదనంతో మిన్నకుండి పోయారు. అప్పుడు ద్రౌపతి శ్రీకృష్ణుని స్మరించగా తక్షణం వచ్చి, పాంచాలి వండిన కొద్దిపాటి కూరను తిన్నాడు.... పరమాత్మ. అందరియందు అంతర్యామి స్వరూపంగా ఉన్నవాడు ఆయనే కనుక ఇక్కడ కూరను తిని సంతృప్తి చెందగానే అక్కడ మహర్షికి శిష్యులకు కూడా కడుపు నిండిపోయింది. పాండవులను అనుగ్రహించి వచ్చిన దారినే వెళ్ళాడు.... మహర్షి తన శిష్యులతో, మహర్షి అంతమంది శిష్యులతో సుయోధనుని ప్రోత్సాహంతోనే వచ్చాడు. దుష్ట తలంపుతో రారాజు ప్రోత్సాహించి పంపినా పాండవులకది వరమే అయింది.
కష్టం గట్టెక్కినందుకు సంతోషించి కుంతీ పుత్రులు శ్రీకృష్ణుని చూట్టూ చేరి ఇలా మొర పెట్టుకొన్నారు." వాసుదేవా! మా శత్రువైన దుర్యోధనుడు బలవంతుడు అంతేకాదు దుష్టుడు ! వనంలో ఉన్నా మమ్ములను వెంటాడుతున్నాడు. కర్తవ్యాన్ని చెప్పు." అని కోరగా స్వీయ వృత్తాంతాన్ని ఇలా చెప్పాడు “ఓ పాండవులారా! నా ఆరాధ్య దైవం శంకరుడు ! ఆయన సేవను నేనెప్పుడూ విడువను! నేను కూడా శత్రువులను నిర్జించే కోరికతో ఉపమన్యుని ఉపదేశాన్ని చక్కగా విచారించి పర్వత రాజమైన బటుకమునందు ఏడు నెలలు దీక్షగా శంభుని ఆరాధించి సఫల మనోరథుడనై ఉత్తమమైన సర్వ సామర్థ్యాన్ని పొంది ఉన్నాను. మీరు కూడా శంకరుని సేవించండి! అభ్యుదయం కలుగుతుంది." ఇలా ఆశీర్వదించి అంతర్ధానమయ్యాడు... శ్రీకృష్ణుడు.
దుర్ఘటమైన తపస్సును దుర్యోధనునకు తెలియకుండ ఎక్కడ నిర్విఘ్నంగా నెరవేర్చుకోవాలో తెలియక దాని పూర్వాపరాలను విచారిస్తున్న సమయంలో భస్మ భూషితుడు, రుద్రాక్ష మాలాలం కృతుడు, జటాధారి అగు వ్యాస భగవానుడు అక్కడ సాక్షాత్కరించాడు. పాండవులాయనకు ఉన్నతాసనాన్నిచ్చి పూజించి కర్తవ్యాన్ని గూర్చి ఇలా ప్రార్థించారు: 'భగవాన్ మీ దర్శనంచే మేము కృతార్థులమయ్యాం! మా పూజ, తపస్సు, దాన ధర్మాలు ఇంకా మా పూర్వపుణ్యం ఇవన్నీ మీ దర్శన రూపంలో సాక్షాత్కరించాయి! ..... దుర్యోధనుని మాయోపాయాలకు అంతులేకుండ ఉంది. దుఃఖితులమై ఉన్నాం. నీ సందర్శనంతో మా కష్టాలు గట్టెక్కాయని భావిస్తున్నాం. మహాత్ముల దర్శనభాగ్యం వలన దుఃఖం దూరమై సర్వ కర్మలు సిద్ధిస్తాయి. వారి సన్నిధిలో కూడ దుఃఖం దురీకృతం కాకపోతే దానికి దైవమే కారణమని నిశ్చయించాలి. దుఃఖానికి కారణం కేవలం దరిద్రబాధే కనుక ఐతే అది కల్పవృక్షం వంటి మీ లాటి మహాత్ముల సన్నిధిలో తప్పక తొలగి పోతుంది. సూర్యోదయంతో చీకట్లు తొలగవా?
మహర్షీ! మీబోటి మహాత్ములెప్పుడూ సర్వజీవులయందు ఆత్మ వస్తువునే దర్శిస్తారు. అందరియందు సమదృష్టిగల మీకు చిన్నవారని, పెద్దవారని భేదాలుండవు గదా? దీనులను
రక్షించటం మీ స్వభావం. దారిద్య్రము, కష్టములు ఈ రెండు కూడ లోకంలో మానవునకు గొప్ప శ్రేయస్సును కలిగిస్తాయని పెద్దలంటారు. అట్టి సమయంలో భగవదారాధన యందు నిమగ్నం కావాలి. సత్పురుషాశ్రయాన్ని పొందాలి. నీ దర్శనం మాకు శుభకరం. నీ రాక మాత్రం చేతనే మా మనస్సులు సంతోషంతో నిండిపోయాయి. మా దుఃఖాన్ని శీఘ్రంగా పోగొట్టే ఉపాయాన్ని ఉపదేశించండి."
వారికి పారాశర్యుడిలా ఉపదేశించాడు “ఓ పాండవులారా! నిజానికి ఇప్పుడు మీరనుభవిస్తున్న కష్టాలు మీకు రావలసినవి కావు. ఇట్టి కష్టకాలంలో కూడా మీరు సత్యాన్ని, ధర్మాన్ని న్యాయాన్ని తప్పలేదు. మీరు ధన్యులు. ప్రాణాపాయ స్థితిలో కూడ ధర్మాన్ని, సత్యాన్ని విడిచి పెట్టక పోవటమే సత్పురుషుల లక్షణం. నాకు కౌరవ పాండవులైన మీయందు సమభావమే ఉంది. ఐనా ధర్మాత్ముల యందు పక్షపాతాన్ని కలిగి ఉండటం ఆర్యసమ్మతమైన మాట కదా! ధృతరాష్ట్రుడు భౌతికంగా అంధుడు మాత్రమే కాదు.... జ్ఞానాంధుడు కూడా! తన పుత్రుడైన సయోధనుని ఏనాడూ దురాగతాల నుండి వారించ లేదు.... సరిగదా అగ్నికి వాయువు తోడైనట్లు రాజ్యలోభంచే సహకరించాడు. ఇంతకీ విధివ్రాత ఎట్లా ఉందో అట్లా జరుగుతుంది. బీజాంకుర న్యాయం చేత బీజాన్ని అనుసరించి అంకురం వస్తుంది గదా ! మీరు సత్యధర్మ పరాయణులు. మీకు శుభం కలుగుతుంది.
ఓ పాండునందనులారా! అన్నిటికి శివుడే కర్త. సర్వము శివస్వరూపమే ! సత్పురుషులకు శివుడే శరణ్యం. స్వల్పకాలంలో ప్రసన్నుడయ్యేవాడు శివుడు ! అట్టి శివుని గూర్చి తపస్సు చేసి ఆయన అనుగ్రహాన్ని పొందటం అవశ్యం. అందుకు అర్జునుడే తగిన వాడు. క్షత్రియుడు ముందుగా ఇంద్ర విద్యను ఉపదేశం పొంది; ఆయన ద్వారా శివమంత్రోపదేశాన్ని పొందాలి. ఈ మార్గం అమితమైన హితాన్ని చేకూరుస్తుంది."
వ్యాసమహర్షి ఇలా పలికి అర్జునుని పిలిచి ఇంద్ర విద్యను ఉపదేశించి పార్ధివలింగ పూజా విధానాన్ని కూడా బోధించి గంగానది సమీప ప్రాంత మండలి ఇంద్ర కీలాద్రి చేరి తపస్సుకు ఉపక్రమించమని ఆదేశించాడు.

## అర్జునుని తపస్సు ఇంద్ర సాక్షాత్కారం
కేవలం వ్యాస మహర్షి మంత్రోపదేశం చేతనే విజయునిలో తేజం అద్భుతంగా ప్రకాశించింది. ప్రత్యక్ష ప్రమాణంగా కనుపించిన మంత్ర ప్రభావానికి వారు ఆశ్చర్యపోయి మనకు విజయం తథ్యం అని విశ్వసించారు. ఒక శుభ ముహూర్తాన వారందరు పార్థుని తపోదీక్షకై పంపించారు. ద్రౌపదితో కూడి అందరు సజల నయానాలతో, దుఃఖభారంతో వీడ్కోలు చెప్పారు. విజయుడు కూడా వెనుకకు తిరిగి తిరిగి చూస్తూ విడిచి వెళ్ళలేక వెళ్ళలేక ముందుకు కదిలాడు. అతడు వెళ్ళిన రోజు నుండి పాండవులు అతని ముచ్చట్లనే చెప్పుకొంటూ కొద్దిసేపు; కఠినమైన తపశ్చర్యలో ఎంత కష్ట పడుతున్నాడో అని కొద్ది సేపు! ఇలా హర్ష సంతాప బాష్ప సంకలిత నయనాలతో విషణ్ణ చేతసులై ఉంటూ వచ్చారు.
అలా ఉండగా ఒకరోజున కృపాసింధువు, దయా నిధియైన వ్యాస భగవానుడు వారి యోగక్షేమాలను విచారించే నిమిత్తం స్వయంగా విచ్చేశాడు. పాండవులాయనను పూజించి "కొంతకాలం మీరిక్కడే ఉండి మా ఆతిథ్యాన్ని స్వీకరించి మమ్ములను కృతార్థులను చేయండి! మీ సాన్నిధ్యంలో మాకు చాలా శాంతిగా ఉంటోంది. చంద్రోదయానికి కలువలు వికసించినట్లు మా మనస్సులు హరోన్మీలితమవుతున్నాయి." - అని ప్రార్థించారు. వారి ప్రార్థనను అంగీకరించి మహర్షి అక్కడే ఉండి వారికి అనేక గాథలను, తాత్త్విక విషయాలను చెపుతూ దుఃఖోపశమనం చేస్తూ వచ్చారు. ఒక రోజున ధర్మనందనుడు మహర్షికి ప్రణమిల్లి "భగవాన్ ! అంతటి మహా మహిమాన్వితమైన కురువంశంలో జన్మించామే! పంచాగ్నులవలె ప్రకాశిస్తున్న ఐదుగురు సోదరులమే మేము! శౌర్య, ప్రతాప, వీర విక్రమాలకు కొదవ లేదే! నా తమ్ములు నలుగురు నాలుగు దిక్కులను జయించగల సమర్థులే! అయినా ఇన్ని కష్టాలు పడుతూ ఇంత దుఃఖాన్ని అనుభవిస్తున్నాం కదా! మా సంగతి సరే! ఈ యాజ్ఞసేనిని చూడు! ఆమె ఆ దుష్ట చతుష్టయం చేత పొందిన అవమానం చిన్నదా? చితిలా. దహించివేస్తోంది! ఇంత దుఃఖాన్ని అనుభవిస్తున్న దైవోపహతులం మేమేనా? ఇంతకు పూర్వం ఎవరైనా ఉన్నారా?" అని కుతూహలంతో ప్రశ్నించాడు.
దానికి సమాధానంగా సాత్యవతేయుడు ఇలా అన్నాడు: “ఓ ధర్మరాజా! నీకంటె ఎక్కువ ఉన్నతమైన రాజ వంశాలలో పుట్టి ఎన్నో విపత్తులపాలై మహా దుఃఖాన్ని అనుభవించిన మహాపురుషులు చరిత్రలో చాలా మంది ఉన్నారు. వారనుభవించిన కష్టాల కడలి కెరటాల ముందు నీ కన్నీరేపాటి! ఆ చరిత్రలను చెపుతున్నాను విను!" ఇలా ఉపోద్ఘాత పూర్వకంగా పల్కి నల చరిత్రను, హరిశ్చంద్ర మహారాజు ఉపాఖ్యానాన్ని, రామ గాధను ...... ఇంకా అనేక మంది పూర్వ రాజన్యుల వృత్తాంతాన్ని విపులంగా ధర్మరాజుకు తక్కిన పాండవులకు చెప్పాడు. జెప్పి జీవిత సారాన్ని తత్త్వాన్ని ఇలా క్లుప్తంగా ఉపదేశించాడు.
"ఓ పాండు నందనులారా! తత్త్వవేత్తలు ప్రకృతి పురుషాత్మకమైన ఈ సృష్టిని, పంచ భూతాత్మకమైన ప్రకృతిని, పాంచభౌతికమైన ఈ శరీరాన్ని ఎన్నో విధాలుగా వ్యాఖ్యానిస్తారు. మూలాల్లోకి వెళ్ళి వ్యాఖ్యానిస్తే ఎవరూ కాదన లేని తత్త్వాన్ని విశదీకరిస్తున్నాను వినండి. ఈ సర్వమైన సృష్టికి కారణభూతమై, కారణములన్నిటికి తానే కారణమై అజరము, అమేయము, నిత్యము, సత్యము ఐన ఒక మహాశక్తి విశ్వ వ్యాప్తంగా ఉంది. నామ రూపాదులను విసర్జించి విమర్శ దృష్టితో చూచే వారికి ఆ శక్తి తరంగం విశదమవుతుంది. దానికి నామరూపాదులు లేవు. లేవు కనుకనే అన్ని నామాలు, అన్ని రూపాలు దానికే చెందుతాయి. దానికి పురుష భావారోపణ చేస్తే పరమేశ్వరుడని, స్త్రీ భావారోపణ చేస్తే పరమేశ్వరి అని పేర్లు. అలాగే మహాదేవుడు, మహాదేవి అనిపేర్లు. దేనిని మించిన ఐశ్వర్యం లేదో అది పరమైశ్వర్యం, అది కలవాడు పరమేశ్వరుడు. సృష్టి అంతా ఆయన ఐశ్వర్యమే! విభూతియే! ఆయన సర్వవ్యాపకుడు, సర్వాంతర్యామి. ఆయన తత్త్వంలో నిర్గుణుడే ఐనా భక్తులను అనుగ్రహించటం కొరకు సగుణుడైనాడు. తత్త్వం ఎప్పుడూ సిద్ధాంత రూపంలో నిర్గుణంగా ఉంటుంది. దానికి సగుణ రూపాన్ని కల్పించుకొని ఆరాధించాలి. పంచ భూతాలు శక్తి స్వరూపాలే! కాని ఆ శక్తిని మానవుడు ఆచరణలో ఉపయోగం లోనికి తెచ్చుకోవాలి. అలా వినియోగం లోనికి తెచ్చు కోవటమే జ్ఞానం యొక్క సార్ధకత. ఆ విధంగానే నిర్గుణాన్ని కర్మ, భక్తి, యోగ, జప తపాదుల ద్వారా సగుణ రూపంలో ఆరాధిస్తే తత్త్వజ్ఞాన లబ్ధి సమకూరుతుంది. దీనిని అవగతం చేసుకొనటమే మానవ జీవిత పరమార్ధం.
ఇక దుఃఖం అంటారా? జీవుడు గర్భ ప్రవేశం మొదలు శ్మశాన ప్రాప్తి వరకు అంతా దుఃఖమే! అందరూ అనుభవిస్తున్న దానిని వేరే వర్ణించి చెప్పట మెందుకు ? ఇహంలో భుక్తిని, పరంలో ముక్తిని కాంక్షించేవాడు మహాదేవుడైన శంకరుని ఆరాధించాలి. ఆ శబ్దం ఆయనకు వినా మరెవరికి వర్తించదు." ఇలా చెప్పి విరమించాడు వ్యాసుడు. ఈ విధంగా ధర్మనందనుడు ద్వైత వనంలో కృష్ణ ద్వైపాయనునితోను మరియు అనేక మునులు, ఋషులతోను కూడి సత్కథాశ్రవణంతో సద్గష్టితో కాలం వెళ్ళబుచ్చుతూ ఉండగా.... అక్కడ....
గాండీవి గంగానదీ ప్రాంతంలో గల ఇంద్ర కీలాద్రిని చేరుకొని అక్కడొక చక్కని ఆశ్రమాన్ని నిర్మించుకొని నిత్యమూ పార్థివలింగ పూజ చేస్తూ తపస్సుకు ఉపక్రమించాడు. శాకాహారుడై, నిర్జితేంద్రియుడై పాషాణ తల్పం మీద శయనిస్తూ, ఇంద్ర మంత్రాన్ని జపిస్తూ ఒంటికాలి మీద నిలబడి చేతులు జోడించి ఊర్ధ్వ బాహువై తీవ్రంగా ఇంద్రుని గూర్చి తపస్సు చేస్తూన్న వేళ.... ఇంద్రాను చరులు అతనిని గూర్చి పాకారికెరిగించారు. కుమారుని నిష్టను పరీక్షింపగోరి ఆయన వృద్ధ బ్రాహ్మణుని వేషంలో ప్రత్యక్షమై నెమ్మదిగా కుశలప్రశ్నల అనంతరం మాట మాట కలిపి ఇలా అన్నాడు. “ఓ క్షత్రియ వీరా! ఈ ధనుర్బాణా లేమిటి? ఈ తూణీర మేమిటి ? ఈకవచ శిరస్త్రాణాదు లేమిటి ? తపస్సేమిటి ? తపస్వులు జితేంద్రియులై శాంత మూర్తులై చంద్రునిలా చల్లగా ఉండాలి! నీవు వీర రసావతారుడవై సూర్య తేజస్సుతో వెలిగిపోతూ దుర్నిరీక్షంగా ఉన్నావు. ఇలాటి విరుద్ధ తనాన్ని నేనెక్కడా చూడలేదు. పైగా ఇంద్రుని గూర్చి తపస్సు అంటున్నావు! త్రిమూర్తుల సాక్షాత్కారాన్ని కోరి తపస్సు చేసిన వారిని నేనెరుగుదును. వజ్రధరుడు నీకంటె వాసి కలవాడు గాదు ! వాడేమి భుక్తినిస్తాడా? ముక్తినిస్తాడా? వాడి గాధలు నువ్వు, నేను ఎరుగనివేమీ కావు! నీ వాంఛ పాడుగాను ! ఈ తపస్సు చాలించు! పోనీ వాడెందులో ఘనుడో చెప్పమంటావా? ఆ సహస్రాక్షుని ఆత్మ సంశుద్ధి ఎంతటిదంటే.... అహల్యను అంటు పరచిన.... వెంటనే గాండీవి ఉగ్రుడై ఒక దుడ్డు కోల చేబూని "ఓ బ్రాహ్మణా ! చాలు నీ అధిక ప్రసంగం ! ఆపు! బ్రాహ్మణుడవు కనుక బ్రతికిపోయావు! నీ వేషం చూస్తే వేదాధ్యయన సంపన్నునివలె ఉన్నావు ! వేదం ఇంద్ర స్థానాన్ని లోకోత్తరంగా కీర్తించలేదా?" అని తరిమాడు. తక్షణం ఇంద్రుడు బ్రాహ్మణ వేషాన్ని పరిత్యజించి వజ్రపాణియై సాక్షాత్కరించి తన కుమారుడైన వివ్వచ్చునితో ఇలా అన్నాడు "వత్సా! నీ మనోగతం నాకు తెలుసు. రాబోవు కాలంలో సుయోధనుడు మీ రాజ్య భాగాన్ని మీకీయడు. యుద్ధం తప్పదు. కౌరవ పక్షంలో భీష్మ, ద్రోణ, కర్ణాదులు దుర్జయులు! రుద్రాంశుడైన అశ్వత్థామను నిర్జించటం సాధ్యంకాని పని. అశ్వత్థామ ఒక్కడూ చాలు మీ పని పట్టటానికి! నీకు సర్వ విధాల హితమును కూర్చే ఉపాయాన్ని చెపుతాను విను! యుద్ధంలో విజయాన్ని కోరే వారందరు రుద్రుని అర్చించాలి. రుద్రుని మెప్పించి పాశుపతాస్త్రాన్ని వరంగా అడుగు, భక్త వత్సలుడైన ఆయన ఇచ్చి తీరుతాడు. యుద్ధంలో మీకు విజయం తథ్యం."- ఇలా చెప్పి శివ మంత్రాన్ని సాంగో పొంగంగా ఉపదేశించి, శివార్చనను విధి విధానంగా నేర్పి అదృశ్యుడైనాడు ఇంద్రుడు.

## అర్జునుని తపస్సు మూకాసుర వధ
ఇంద్రోపదేశాన్ని పొందిన పార్థుడు రుద్ర సాక్షాత్కారాన్ని కోరి పాశుపత దీక్షారంభుడై పంచాక్షరీ మంత్ర జప పరాయణుడై ఒంటి కాలిపై నిలబడి సూర్యుని యందు ఏకాగ్ర చిత్తంతో చూపు నిలిపి తపశ్చర్యకు ఉపక్రమించాడు. అలా కొంతకాలం గడవగా దేవతలు శంకరుని సమీపించి పాండవ మధ్యముని వాంఛితాన్ని నెరవేర్చవలసిందని ప్రార్ధించగా ఆయన ఔనని చెప్పి పంపించాడు.
ఇంతలో ఒకరోజున గాండీవి; పర్వతప్రాంత వనభూమియందు పూజార్ధమై పువ్వులు. కోసుకొంటున్న వేళ .... ప్రళయ కాల జీమూతం వంటి శరీరం, చంద్ర వంకలను పోలిన కోరలు, వజ్రాయుధం వంటి మూతి, వికసించిన నల్లకలువలను పోలిన చెవులు, ఎఱ్ఱని కన్నులు, ఇనుప గుదియల వంటి కాళ్ళు, పాషాణాలను సైతం పిండి చేయగల గిట్టలతో; ఘురుర ధ్వనులతో దిక్కులు మార్మోగగా, కాలుని వాహనమైన మహిషాన్ని మించిన భయంకరాకారంతో.... మహా వృక్షాలను ముట్టెతో పెకలిస్తూ, కొండ శిఖరాలను కూలుస్తూ కన్నుల విస్ఫులింగాలను వెదజల్లుతూ, ఉల్కలా మెరుపులు సృష్టిస్తూ, శరవేగాన్ని మించిన వేగంతో ఒక భీకర సూకరం బీభత్సుని వైపుకు దూసుకొని వచ్చింది.
అశనిపాతం వంటి దాని అరుపుకు అటువైపు దృష్టి మళ్ళించి అర్జునుడు ధనువినిర్ముక్త బాణంలా దూసుకొని వస్తున్న సూకరాకారాన్ని పరికించి దాని చేష్టను గమనించి, నేత్ర దృష్టిని అవలోకించి మాత్ర కాలంలో ఇది శత్రువే అని గ్రహించి గాండీవాన్ని చేపట్టి, గుణాన్ని కూర్చి, దనుష్టంకారం చేసి తూణీరాన్నుండి బాణాన్ని తీసుకొని శరసంధానం చేసి గురి చూసి కొట్టబోయేటంతలో ఆ సూకరం వెనుక... శంకరుడు పార్వతితో కూడి....
బిరుసైన తల వెంట్రుకలను పెడకొప్పుగా పెట్టి, జేగురు రంగును ఒడలంతాపూసుకొని, గైరిక (శిలాధాతువు) ద్రవాన్ని తిలకంగా దిద్ది గురిగింజ పూసలను మాలగా ధరించి విల్లంబులను చేత పట్టి కిరాతు వేషంలో తన పెంటి (భార్య)తో కూడి ప్రత్యక్ష మయ్యాడు. అతని వెంట 'భౌభౌ' మని అరుస్తూ నాలుగు వేట కుక్కలు ఉన్నాయి. పందికి వెనుక కిరాతుడు, ముందు గాండీవి నిలబడి ఏక కాలంలో పుచ్చ భాగాన్ని గురిచూచి కిరాతుడు, ముఖ భాగాన్ని లక్ష్యంగా చేసుకొని పురందర నందనుడు వజ్రసన్నిభమైన బాణాలతో వరాహాన్ని కొట్టేసరికి అది క్షీర సాగరాన్ని చిలికేవేళ మందరగిరి తిరిగినట్లు సుడులు తిరుగుతూ, ప్రళయ కాల ఘనా ఘన గర్జితాన్ని మించి ఘుర్హురా రావాలను చేస్తూ, నోట నెత్తురు వరదలై పార నేల కూలింది.
ఆ సూకరం నిజమైన సూకరంగాదు ! దుర్యోధనుడు పంపించగా మూకాసురుడనే రాక్షసుడు ఆ రూపంలో వచ్చాడు. మరణానంతరం ఆ రాక్షసుడు నిజరూపంలో గోచరించే సరికి విజయుడు దిగ్భ్రాంతుడై నిజంగా శంకరుడే రక్షించాడని మనసులో స్తుతించాడు.

## కిరాత - అర్జున సంవాదము
వెనుక నుండి వేసిన కిరాతుని బాణం ముఖం నుండి బహిర్గతమై పాతాళంలోకి దూసుకు పోయింది ముందు నుండి వేసిన అర్జునుని బాణం వెనుక నుండి దూసుకొచ్చి ప్రక్కనే పడింది. బాణం కొరకు కిరీటి మరియు కిరాతానుచరుడు ఏక కాలంలో పందిని సమీపించారు. “ఈ బాణం నాది!" అని ఒకరు "కాదు! ఈ బాణం నాది!" అని మరొకరు తగవులాడ జొచ్చారు. కిరాతాను చరుడిలా అర్జునుని ఉపాలంభించాడు. “ఓ తాపసా! నీవు కపట ముని వలె ఉన్నావు! నీ వేషం నీచర్యలు పరస్పర విరుద్దంగా ఉన్నాయి. ఈ బాణం మా కిరాత ప్రభువుది. మా ప్రభువు అడుగో! అచ్చట ఉన్నాడు. నీవు తాపసివై ఉండి అసత్యం పలుకుతున్నావు చోర బుద్ధితో బాణాన్ని స్వంతం చేసుకోవాలనుకొంటున్నావు. నీకు అంబులు కావాలనుకొంటే మా ఏలికను ప్రసన్నుని చేసుకో! ఆయనవద్ద ఇంతకంటె మేలైన అలుగులు చాలా ఉన్నాయి. మా ప్రభువు అన్నిటా సమర్థుడు! నిన్ను రక్షించటం కొరకే ఈ బాణాన్ని ప్రయోగించాడు.”
ఆ భిల్లుడు పల్కిన "చోరబుద్ధి యాచన" అనే పలుకులకు ఆగ్రహావేశుడై అర్జునుడిలా అన్నాడు: 'ఓ భిల్లా! నీ మాటలలో సత్యం లేదు. మీకిరాతులు బందిపోట్లు! దారి దోపిడి గాండ్రు! అందుకు తగినట్టే మాట్లాడావు! నీవు సేవకుడవు ! సేవక బుద్ధినే ప్రదర్శించావు ! నీ ప్రభువు కూడా నీ వంటి వాడేనా ? నేను సుక్షత్రియవంశ సంజాతుడను. ప్రతిగ్రహం చేయటం మాకు తగని పని. ఒక వేళ ఈ బాణం విషయంలో పరాక్రమాన్ని ప్రదర్శించ వలసి వస్తే నీ ఏలికతోనే యుద్ధం చేస్తా ! వెళ్ళు ! నీ దొరకు విన్నవించు!”
వెంటనే వనచరుడు తన ప్రభువు వద్దకు వెళ్ళి జరిగిన సంభాషణ అంతా జెప్పి మిన్న కున్నాడు.

## కిరాతార్జునీయము శంకర సాక్షాత్కారము
వివ్వచ్చుని పలుకు లన్నింటిని తన సేవకుని నోట విన్న పుళింద రాజు కుపిత మానసుడై పార్థుని ముందుకు వచ్చి నిలిచి ఇలా అన్నాడు. “ఓ క్షత్రియ వీరా ! ఈ రాజ్యం నాది. ఇక్కడ నేనే రాజును. ఇక్కడ అడుగు పెట్టిన వారిని రక్షించడం నా కర్తవ్యం. అందుకే నీ మీదకు దూకబోతున్న పందిని శిక్షించాను. నువ్వు తాపసిలా లేవు! చంకలో దుడ్డు కఱ్ఱ పెట్టుకు వచ్చిన శరణార్ధిలా ఉన్నావు! తిన్న ఇంటి వాసాలు లెక్క పెట్టి ఇంటిని మ్రింగివెయ్యటానికి వచ్చిన కపట అతిథిలా ఉన్నావు! యుద్ధానికి సిద్ధమే అన్నావు! సరే! ఏదీ! నిలుచూద్దాం!" ఇలా పల్కి తన సైన్యానికి అనుజ్ఞ ఈయగా వారందరు పార్థునిపైకి బాణ వర్షాన్ని కురిపించారు. గాండీవి మనసులో శంకర ప్రభుని స్మరించి వాటిని తన బాణ పరంపరచే నడుముకు సరికి కిరాతునిపైకి అంపవాన కురిపించాడు. వాటిని ఆ వనచర ప్రభువు పూచిక పుల్లలవలె
పట్టి విరిచాడు. తన క్రూర నారాచాలను చీపురు పుల్లల్లా విరిచిన అతని నేర్పుకు 'బాపురే' అంటూ విస్మితుడై విజయుడు తన ధనుర్విద్యా నైపుణ్యాన్ని అంతటిని చూపించాడు. పరస్పర శస్త్రాస్త్ర ప్రయోగంచే ఆకాశం అంధకార బంధురమైంది.
వివ్వచ్చుని బాణాలు పుళింద రాజును తాకి పర్వతం మీద కురిసిన వర్షంలా జారిపోతున్నాయి. దివ్యాస్త్ర మంత్రాక్షరాలు స్ఫురణకు రావటం లేదు. శారద్వత కుంభసంభవుల బోధ నిష్ఫలమైంది. ధనుర్విద్యాభ్యాస శ్రమ... అంతా అడవి వెన్నెలలా అక్కరకు రాకుండ పోయింది. మండు వేసవిలో చెరువు ఎండిపోయినట్లు తూణీరం శరధి శూన్యమైంది. ప్రాగల్భ్యం చెడగా కుటిలంగా బొమలుముడిచి 'నిన్నింతటితో పోనిస్తానా?" అని గర్వంతో అరుస్తూ కిరాతుని సమీపించి ఉడుకుబోతు తనంతో బాహుబలమంతా కూడ దీసికొని గాండీవంతో కిరాత రాజు నెత్తిపై మొత్త సాగాడు.
పాండవ మధ్యముడైన ఆఖండల నందనుడు తన గాండీవంతో ఖండ పరశు పృథు జటా మండలాన్ని తాడిస్తూంటే....
జటాజూటంలోని మందాకిని యొక్క సుకుమార దేహం స్రుక్కిపోయింది ! పూదండలా శిరసున ధరించిన చంద్రరేఖ భయంతో బ్రహ్మ కపాల రంధ్రంలో దూరింది.
చుట్ట కుదురులా జటా మండలానికి చుట్టిన మహా భుజంగం బుస కొట్టి లలాటం మీద నుండి క్రిందికి దిగింది.
ఫాలనేత్రం కొలిమి తిత్తిలా జ్వలిస్తూ రెప్పల సందున నిప్పులుమిసింది. పర్వత రాజనందిని భయంతో వణికి నీలగ్రీవుని గాఢపగూహనంతో దృఢంగా బంధించింది. ప్రమధులు భీతులై పలాయితులయ్యారు. వేదరాశి ఒక్క పెట్టున ఘోల్లున ఘోషించింది. అంత భక్త పరాధీనుడైన శంకరుడు విజయుని విక్రమానికి సంతసించి స్వస్వరూపంతో పార్వతితో కూడి ప్రత్యక్ష మయ్యాడు. పార్థుడు కృతార్థుడై ఆయన పాద పద్మాలపై తలను ఆనించి అపరాధాన్ని క్షమించమని ఇలా ప్రార్థించాడు:
శ్లో॥ 
నమస్తే దేవ దేవాయ నమః కైలాస వాసినే | సదాశివ నమస్తుభ్యం పంచవక్రాయతే నమః ॥ 
కపర్దినే నమస్తుభ్యం త్రినేత్రాయ నమోస్తుతే । నమః ప్రసన్నరూపాయ సహస్ర వదనాయచ ॥ 
నీలకంఠనమస్తేస్తు సద్యోజాతాయవై నమః | వృషధ్వజ నమస్తేస్తు వామాంగ గిరిజాయచ ॥ 
దశదోష నమస్తుభ్యం నమస్తే పరమాత్మనే । డమరు కపాల హస్తాయ నమస్తే ముండమాలినే ॥ 
శుద్ధ స్ఫటిక సంకాశ శుద్ధ కర్పూర వర్మణే । పినాక పాణయే తుభ్యం త్రిశూల వరధారిణే ॥ 
వ్యాఘ్రచర్మోత్తరీయాయ గజాంబర విధారిణే | నాగాంగాయ నమస్తుభ్యం గంగాధర నమోస్తుతే || 
సుపాదాయ నమస్తేస్తు ఆరక్త చరణాయచ | నంద్యాది గణ సేవ్యాయ గణేశాయచ తే నమః ॥ 
నమో గణేశ రూపాయ కార్తికేయాను గాయచ | భక్తిదాయచ భక్తానాం ముక్తిదాయ నమోనమః ॥ 
అగుణాయ నమస్తేస్తు సగుణాయ నమోనమః । అరూపాయ సరూపాయ సకలాయా కలాయచ ॥ 
నమః కిరాత రూపాయ మదనుగ్రహ కారిణే | యుద్ధ ప్రియాయ వీరాణాం నానా లీలాను కారిణే ॥
తా॥ 
ఓ మహా ప్రభూ ! భక్తప్రియుడవగు నీకు నేను ఏమి చెప్ప గలను ? ఓ దేవా! సదాశివా ! నీవు దయామూర్తివి! దేవదేవుడు, కైలాసవాసి, సదాశివుడు, పంచవక్త్రుడు, జటాజూటధారి, ముక్కంటి అగు నీకు నమస్కారం !
ప్రసన్నరూపుడు, అనంతమైన ముఖములు గలవాడు, నీలకంఠుడు, సద్యోజాతుడు, వృషభధ్వజుడు, వామ భాగము నందు దయార్ధ హృదయ ఐన చల్లని చూపుల తల్లి పార్వతిని ధరించిన వాడు అగు నీకు నమస్కారం !
పది భుజములు కలవాడు, పరమాత్మ, డమరువును, కపాలమును చేతియందు ధరించిన వాడు, కపాల మాలను, దాల్చిన వాడు అగు నీకు నమస్కారం !
స్వచ్ఛమగు స్ఫటికము వలె (గుణ దోషము లేవీ అంటక) ప్రకాశించు వాడు, కర్పూరము వలె తెల్లని దేహము కలవాడు, పినాకమనెడి విల్లు కలవాడు, త్రిశూలమును ధరించిన వాడు అగు నీకు నమస్కారం!
వ్యాఘ్ర చర్మమే ఉత్తరీయంగా కలవాడు, గజ చర్మమును ధరించినవాడు, సర్పములను ఆభరణాలుగా అవయవములయందు ధరించినవాడు, ప్రాణాధారమైన గంగను (జల తత్త్వాన్ని) ధరించిన వాడు అగునీకు నమస్కారం !
ఎఱ్ఱని అందమైన పాదములు గలవాడు, నంది మొదలగు గణములచే సేవింపబడు వాడు, సర్వ గణాధ్యక్షుడు అగునీకు నమస్కారం.
కార్తికేయ, గణపతుల రూపంలో ఆరాధింపబడేవాడు, భక్తులకు భక్తిని, ముక్తిని కూడ ఇచ్చువాడు అగు నీకు నమస్కారం !
నిర్గుణుడు, సగుణుడు, అరూపుడు, సరూపుడు, సకలుడు, నిష్కలుడు అగు నీకు నమస్కారం.
కిరాత రూపమును దాల్చి నన్నను గ్రహించిన వాడు, వీరులతో యుద్ధమును చేయుటయందు ప్రీతి గలవాడు, అనేక లీలలను ప్రకటించు వాడు అగు నీకు పునః పునః ప్రణామములు.

శ్లో॥
యత్కించి దృశ్యతే రూపం తత్తేజస్తావకం స్మృతమ్ | చిద్రూపస్త్వం త్రిలోకేషు రమసే న్వయ భేదతః || 
గుణానాంతే న సంఖ్యాస్తి యధా భూరజసామిహ | ఆకాశే తారాకాణాం హి కణానాం వృష్ట్యపామపి || 
నతే గుణాంస్తు సంఖ్యాతుం వేదా వై సంభవంతి హి | మందబుద్ధిరహం నాథ వర్ణయామి చ కం పునః ॥ 
స్యో సి యో సి నమస్తేస్తు కృపాం కర్తు మిహర్హసి | దాసో-హం తే మహేశాన స్వామీ త్వం మే మహేశ్వర ॥
తా ॥ 
ఈ ప్రపంచంలో ఏ రూపం కానవచ్చినా అది నీ శివరూపమే! చిదనుడవగు నీవు ఉపాధి భేదంచే ముల్లోకముల యందు రమిస్తూ ఉన్నావు! భూమి యొక్క రేణువుల వలె, ఆకాశమందలి నక్షత్రములవలె, వర్షము నందలి జలకణముల వలె నీ కళ్యాణ గుణములు అనంతములు! అసంఖ్యాకములు ! నీ గుణములను లెక్కించుటకు, వర్ణించుటకు వేదములకు సైతం అసంభవం గదా! అట్టిచో మందబుద్ధినైన నేను ఎట్లు వర్ణించగలను ? నీవు ఏదియో అదే అవుతావు! నీకు నమస్కారం! నన్ను దయతో చూడు నీ దాసుడను ! ఓ మహేశ్వరా ! జన్మ జన్మలకు నీవే నా ప్రభుడవు !
విజయుని తపస్సుకు, విక్రమానికి, స్తోత్రానికి సంతసించిన శంకర స్వామి... లోక రక్షయైన మహనీయ పాశుపత దివ్యాస్త్రాన్ని ససంప్రయోగ, సోపసంహార, సకీలక, సరహస్యంగా ఉపదేశించాడు. పార్వతీదేవి అక్షయ తూణీరాన్నిచ్చింది. అనేక మంది దేవతలు అనేక దివ్యాస్త్రాల నిచ్చారు. పార్వతీ పరమేశ్వరులు తమ అమృత హస్తాలను పార్థుని శిరుసుపై ఉంచి దీవించి అంతర్హితులయ్యారు. పార్థుడు కృతార్థుడై పరమానందంతో స్వస్థానానికి చేరుకొన్నాడు. ఈ కిరాతార్జునీయ గాథ పరమ పవిత్రమైనది.

శ్రీ శివమహా పురాణంలో శత రుద్ర సంహిత సమాప్తము. హరిః ఓం తత్సత్
శ్రీ కృష్ణార్పణమస్తు