## ద్వాదశ జ్యోతిర్లింగములు
సూతుడు శౌనకాది మహర్షులతో ఇలా అంటున్నాడు: "ఓ తపోధనులారా! పరమేశ్వరుడు తత్త్వంలో నిర్గుణుడే అయినా భక్తులకు భోగమోక్షాల నిచ్చి వారిని అనుగ్రహించే నిమిత్తం సగుణ రూపంలో అంటే లింగ రూపంలో ఆవిర్భవించాడు. అలా ఆవిర్భవించిన వాటిలో ద్వాదశ లింగాలు ప్రముఖమైనవి. వాటిని ద్వాదశ జ్యోతిర్లింగాలంటారు. వాటిని స్పృశించి అర్చించిన మానవులకు భుక్తి, ముక్తులకు లోటుండదు.
శ్లో ॥ 
సౌరాష్ట్ర సోమనాధశ్చ శ్రీశైలే మల్లికార్జునః । ఉజ్జయిన్యాం మహాకాల ఓంకారే చామరేశ్వరః ॥ 
కేదారో హిమవత్సృష్టే డాకిన్యాం భీమ శంకరః | వారాణస్యాంచ విశ్వేశ స్త్రంబకో గౌతమీ తటే ॥ 
వైద్యనాథశ్చితా భూమౌ నాగేశో దారుకావనే | సేతు బంధేచ రామేశో ఘుశ్మేశశ్చ శివాలయే ॥
1. సోమనాధుడు: సౌరాష్ట్రదేశంలో (గుజరాత్) ఉన్నాడు. ఈయన చంద్రుని దుః
ఖాన్ని పోగొట్టాడు. ఈయనను పూజిస్తే క్షయ, కుష్టువు మొదలుగా సమస్తమైన మొండి వ్యాధులు నశించి ఆరోగ్య సిద్ధి కలుగుతుంది. అక్కడ చంద్రకుండమనే తీర్థం ఉంది. అది సర్వ పాప హరం.
2. మల్లికార్జునుడు: త్రిలింగ దేశంలో శ్రీగిరి మీద నెలకొని ఉన్నాడు. ఈ లింగాన్ని అర్చిస్తే తప్పక పుత్ర సంతానం కలుగుతుంది. సాక్షాత్తు పరమేశ్వరుడు కైలాసం నుండి వచ్చి ఇక్కడ స్థిరుడై ఉన్నాడు. ఇది ముక్తి క్షేత్రం.
3. మహాకాలుడు: శివుని ఈ అవతారం ఉజ్జయినిలో ఉంది. దూషణుడను రాక్షసుడు
బ్రాహ్మణులను హింసిస్తూ వేద ధర్మాన్ని పాడు చేస్తూంటే, వారు వేద మంత్రాలచే ప్రార్థించగా ఆయన వచ్చి కేవలం హూంకారం చేతనే రత్నమాల నగర నివాసి అగు ఆ రాక్షసుని సంహరించి అక్కడే లింగ రూపంలో స్థిరుడయ్యాడు.
4. ఓంకారేశ్వరుడు: వింధ్యుడు యథా శాస్త్రోక్తంగా శివ లింగాన్ని స్థాపించి భక్తితో
అర్చించగా ఆ పార్థివ లింగం నుండి పరమేశ్వరుడు ప్రత్యక్షమై ఆయన కోర్కెలను తీర్చాడు. అక్కడ రెండు లింగములున్నాయి. ఓంకారంలో ఓంకారేశ్వరుడు. రెండవది పరమేశ్వరుడు అనుపేరుగల పార్ధివ లింగం. ఈ రెండూ జ్యోతిర్లింగాలే! 
5. కేదారేశ్వరుడు: హిమవత్పర్వత ప్రాంతమైన కేదారంలో హరి యొక్క అవతారమైన నరనారాయణులు ఉన్నారు. వారు ప్రార్థింపగా శంకరుడు కేదారేశ్వర నామంతో లింగరూపంలో ఆవిర్భవించాడు.
6. భీమ శంకరుడు: సుదక్షిణుడను పేరుగల కామరూపదేశ ప్రభువు భీమాసురుడు అనుపేరు గల రాక్షసుని బాధలకు తాళలేక శంకరుని ప్రార్థింపగా ఆయన డాకినీ నగరంలో ఆ రాక్షసుని సంహరించి అక్కడే జ్యోతిర్లింగ రూపంలో స్వయంగా స్థిరుడయ్యాడు.
7. విశ్వేశ్వరుడు: బ్రహ్మాండ స్వరూపుడు, భుక్తి ముక్తి ప్రదాయకుడు అగు పరమేశ్వరుడు. కాశీ నగరంలో విశ్వేశ్వరుడై వెలసి హరి విరించి ఇంద్రాది దేవతలచే నిత్యమూ పూజలందుకొంటూ అక్కడ స్థిరుడై ఉన్నాడు.
8. త్య్రంబకావతారము: గౌతమ మహర్షి ప్రార్థనచే శంకరుడు గోదావరీ తీరంలో త్ర్యంబకేశ్వరుడనే నామంతో ఉన్నాడు.
9. వైద్యనాధేశ్వరుడు: రావణుని కొరకు అవతరించిన ఈ రూపం చితాభూమి యందు వైద్యనాధేశ్వరుడను నామంతో ఉంది.
10. నాగేశ్వరుడు: తన భక్తుడైన వైశ్య ప్రభువు సుప్రియుని ప్రార్థనను మన్నించి; ధర్మ విధ్వంసి అగు దారుకాసురుని సంహరించి జ్యోతిర్లింగ రూపంలో స్థిరుడై నిలిచాడు.
11. రామేశ్వరుడు: శ్రీరామ చంద్రునిచే ప్రతిష్ఠింపబడిన ఈ అవతారం సేతుబంధంలో స్థిరంగా ఉంది.
12. ఘుశ్మేశ్వరుడు: పరమేశ్వరుడు సరస్సునందు ఆవిర్భవించి ఘుశ్మ అను భక్తురాలికి ప్రీతిని కలిగించిన ఈ అవతారం ఘుశ్మేశ్వరుడను పేరుతో దేవశైలానికి (దౌలతాబాదుకు) సమీపంలో ఉంది. ఈ ద్వాదశ జ్యోతిర్లింగాలను స్మరిస్తే సర్వపాపాలు తొలగుతాయి.
మునులారా! ఆ జ్యోతిర్లింగాల ఉపలింగాలను గూర్చి చెపుతున్నాను వినండి. సోమేశ్వరుని ఉపలింగం అంతకేశ్వరుడు. మల్లికార్జునుని ఉపలింగం రుద్రేశ్వర లింగం. మహాకాలుని ఉపలింగం దుద్ధేశ్వరుడు. ఓంకారేశ్వరుని ఉపలింగం కర్దమేశ్వరుడు.
1. తూ||గో॥ జిల్లా ముఖ్య పట్టణమైన కాకినాడకు దగ్గరలోని దక్షారామమే ఒకప్పుడు 'డాకిరేమి'గా పిలువబడేది. ఇది జ్యోతిర్లింగ క్షేత్రం. ప్రాచీన శాసనాలు, శ్రీనాధుని భీమఖండం దీనికి ఆధారం.
కేదారేశ్వరుని ఉపలింగం భూతేశ్వరుడు. భీమశంకరుని ఉపలింగం భీమేశ్వరుడు. నాగేశ్వరుని ఉపలింగం భూతేశ్వరుడు. రామేశ్వరుని ఉపలింగం గుప్తేశ్వరుడు. ఘుశ్మేశ్వరుని ఉపలింగం వ్యాఘేశ్వరుడు.
మునులారా! కాశీలో ఉన్న లింగాలకు లెక్క లేదు. ప్రధాన లింగానికి అవిముక్తకమని పేరు. సాక్షాత్తు కృత్తివాసుడే ఆ విధంగా అక్కడ ఉన్నాడు. దశాశ్వమేధ ఘట్టం వద్ద ఉన్న తిలఖాండేశ్వరుడు భక్తజన సులభుడు. ఇంకా ఇతర నదీతీరాల్లో ఉన్న ఈశ్వర లింగాలను చెపుతున్నా! గంగా సాగర సంగమంలో సంగమేశ్వరుడు, భూతేశ్వరుడు, కౌశికీ నదీతీరంలో నారీశ్వరుడు, గండకీ నదీ తీరంలో బటుకేశ్వరుడు, ఫల్గు నదీతీరంలో పూరేశ్వరుడు మరియు సిద్ధనాథేశ్వరుడు, దూరేశ్వరుడు, శృంగేశ్వరుడు, వైద్యనాథుడు, వెలసి ఉన్నారు. జప్యేశ్వర, గోపేశ్వర, రంగేశ్వర, వామేశ్వర, వ్యాసేశ్వర, నాగేశ్వర, కామేశ్వర, విమలేశ్వర, సుకేశేశ్వర, భాండేశ్వర, హుంకారేశ్వర, సురోచనేశ్వర, భూతేశ్వర, కుమారేశ్వర, పూర్ణేశ్వర, బ్రహ్మేశ్వర, భారద్వాజేశ్వర, శూలటంకేశ్వర, మాధవేశ్వర, భువనేశ్వర, లోకేశ్వర, గంగేశ్వర, శక్రేశ్వర, వటేశ్వర, కపాలేశ్వర, వక్తేశ్వర, సందేశ్వర, నాకేశ్వర, కంటకేశ్వర, ధరుకేశ్వర, చంద్రేశ్వర, సిద్ధేశ్వర, అంధకేశ్వర, బిల్వేశ్వర, శరణేశ్వర, కర్దమేశ్వర, కోటీశ్వర, అచలేశ్వర, అనంతేశ్వర, సప్తేశ్వర, భద్రేశ్వర, చండీశ్వర, గౌతమేశ్వర రూపాలలో శంకరుడు ఒకప్పుడు పార్వతీ సహితుడై సాక్షాత్కరించి ఇప్పటికీ తన మహిమచే భక్తులను అనుగ్రహిస్తూనే ఉన్నాడు."

## అత్రీశ్వర మహాత్మ్యము
చిత్రకూటం వద్ద బ్రహ్మపురి యందు పూర్వం బ్రహ్మగారిచే స్థాపింపబడిన మత్త గజేంద్రక లింగం ఉంది. అది సర్వకామదం. దానికి తూర్పు దిక్కున కోటీశ్వర లింగం, గోదావరీ నది పశ్చిమ తీరాన పశుపతీశ్వర లింగం, దక్షిణ దిక్కున అత్రీశ్వర లింగం ఉన్నాయి. ఒకప్పుడు గొప్ప అనావృష్టి ఏర్పడగా శంకరుడే స్వయంగా వెలసి ప్రాణులకు జీవనాన్ని కల్పించాడు.
చిత్రకూట పర్వత సమీపంలో సర్వజన హితకరమైన కామదము అనే అడవి ఉంది. అది పవిత్ర భూమి. తపోధనులకు పెన్నిధి వంటిది. అక్కడ బ్రహ్మ పుత్రుడైన అత్రి మహర్షి అనసూయతో కూడి, ఆశ్రమాన్ని నిర్మించుకొని తపస్సు చేసికొంటూ ఉండే వాడు. ఆ సమయంలో ఆ ప్రాంతంలో తీవ్రమైన అనావృష్టి పరిస్థితులేర్పడి జలవనరులన్ని ఎండిపోయాయి. చెట్లు శుష్కించాయి. ఆహారం దొరకని కారణంగా పశుపక్ష్యాదులు నశించాయి. ప్రాణులన్ని తల్లడిల్లి హాహాకారాలు చేశాయి. కంటికి పచ్చదనం అనేది కానరాకుండ పోయింది. వృక్షాలను ఆశ్రయించిన పక్షులు ఎండుటాకుల్లా నేలరాలాయి. విషసర్పాలు నోళ్ళు తెరచి బుసలు కొట్టి విషజ్వాలలను క్రక్కినట్లు భూమి నెరియలు విచ్చి పొగలను చిమ్మింది. వనదేవత వైధవ్యాన్ని పొందినట్లు ప్రకృతిలో పచ్చదనం కనుమరుగైంది. భూమి తాబేలు డిప్పలా బిరుసెక్కింది.
ఆ సమయంలో భూతదయా పరురాలైన అనసూయాదేవి "నాథా! ఈ ప్రాణికోట్ల వినాశాన్ని చూడలేకుండ ఉన్నాను. వర్షాగమనం కొరకు వరుణదేవుని ప్రార్ధించండి." అని అనుకంపతో వేడగా సకల ప్రాణి హితార్థి అయిన అత్రి మహాముని గంగాధరుడైన శంకరుని ఏకాగ్ర చిత్తంతో ధ్యానిస్తూ సమాధినిష్టుడయ్యాడు. ఆయన అలా తపస్సు చేసికొంటూన్నంత కాలం అనసూయా దేవి కూడా మట్టితో పార్ధివ లింగాన్ని చేసి శివ పూజ, పతిసేవ మానకుండ నిష్టతో ధర్మాచరణ పరాయణురాలైంది. ఆమె నియమ నిష్టలకు, ముని తపో దీక్షకు ప్రీతుడైన శంకరుడు గంగతో కూడి అక్కడికేతెంచి ముని దంపతుల భూతదయా పరత్వానికి ముచ్చట పడి సమయం కొరకు వేచి ఉన్నాడు. నిజానికి అనసూయా దేవి నియమ నిష్ఠలకే శంకరుడు ప్రీతుడైనాడు.
ఇంతలో ఒకనాడు ముని సమాధినుండి బయటకు వచ్చి భార్యను మంచి నీళ్ళిమ్మని కోరాడు. ఆమె అవశ్యమని పలికి కమండలువును చేబూని అడవిలోకి వెళ్ళింది. ఎక్కడా జలం కానరాలేదు. ఆమె పక్షి సంచారం ఉన్నచోట జలం ఉంటుంది కదా అని వాటి సంచారం కొరకు పరికించింది. అట్టి సమయంలో గంగాదేవి కిరాత స్త్రీ రూపంలో ప్రత్యక్షమై “ఓ మంగళాంగీ! ఈ నిర్జనారణ్యంలో ఒంటరిగా ఎందుకు తిరుగుతున్నావు? నీ వెవరు?" అని ప్రశ్నించింది. దానికా పతివ్రతా శిరోమణి ఐన అనసూయాదేవి విషయాన్ని వివరించి "నీ వెవరో దేవతామూర్తిలా ఉన్నావు! చిరకాల తపోదీక్షను విరమించి బహిర్ముఖుడైన నా భర్త దాహార్తితో ఉన్నాడు. జల వనరును చూపించగలవా?" అని ప్రార్ధించింది. వెంటనే ఆ కిరాత స్త్రీ “ఇక్కడ చేయిలోతు గోతిని త్రవ్వు! నీకు స్వచ్ఛమైన జలం సమకూరుతుంది" అని పల్కగా ముని పత్ని అలాగే చేసింది. గంగ ఆ గోతిలో ప్రవేశించింది. గొయ్యి జలపూర్ణమైంది. అనసూయా దేవి ఆ జలాలను గ్రహించి ఆ కిరాత స్త్రీతో "ఓ కరుణామూర్తీ నాయందు నీకు అనుగ్రహం ఉంటె నేను నా భర్తతో కూడి ఇక్కడకు వచ్చే పర్యంతము ఇక్కడే ఉండు! ఇప్పుడే మేమిద్దరం వచ్చి నీ దర్శనం చేసికొంటాము" అని పల్కి భర్తను చేరుకొంది.
అత్రి మహర్షి కనులు తెరచి చూచి మరుభూమిలా ఉన్న వనాన్ని పరికించి "ఇంకా వర్షం పడలేదా!" అని దురపిల్లసాగాడు. ఇంతలో అనసూయా దేవి వచ్చి జలపూర్ణమైన కమండలువును భర్తకు అందించింది. "చిర కాలంగా చినుకు లేని చోట ఇంత స్వచ్ఛమైన జలం ఎలా లభించింది?" అని ఆయన ప్రశ్నించాడు. దానికామె జరిగిన దానిని యథాతథంగా చెపితే తన ప్రభావంగా తోచి అహంకార మవుతుందేమో అని శంకించింది. చెప్పక పోతే తిరస్కరించి నట్లవుతుందేమో అని పాతివ్రత్య భంగానికి భయపడింది. చివరకు "స్వామీ! మీ సుకృతం వల్ల లభించింది!" అని సమాధానమిచ్చింది. ఆ పుణ్య తీర్థాన్ని స్వయంగా దర్శించాలనే కుతూహలాన్ని భర్త వెల్లడించగా, ఆమె భర్తను తోడ్కొని వెళ్ళి ఆ తీర్థాన్ని చూపించింది. అక్కడ గంగాదేవి ఆ ముని దంపతులకు ప్రత్యక్షమై వరాన్ని కోరుకొనమని పల్కగా వారు ఈ తపోవనంలో స్థిరంగా నివాసముండమని గంగను ప్రార్ధించారు.
దానికామె "ఓ పతివ్రతా శిరోమణీ! మీ దంపతులు సంవత్సర కాలం శివుని అర్చించిన ఫలాన్ని నాకు ధారపోస్తే నేనిక్కడ స్థిరంగా ఉంటాను. నాకు పతివ్రతలంటే మహా ప్రీతి. వారిని చూస్తే కలిగే ఆనందం మరిదేనివలన కలుగదు! పతివ్రత ఐన స్త్రీ నన్ను స్పృశిస్తే నాకు అతిశయం అధిక మవుతుంది. స్నానం చేస్తే ఇక చెప్పనక్కర లేదు. పతివ్రత అయిన స్త్రీ పార్వతితో సమానం." వెంటనే అనసూయాదేవి తన సంవత్సర శివార్చనా ఫలాన్ని గంగకు ధారపోసింది. అనసూయా దేవి చేసిన పుణ్య కర్మకు ప్రసన్నుడైన మహాదేవుడు పంచముఖుడై సాక్షాత్కరించాడు. ముని దంపతుల ప్రార్ధనను అంగీకరించి అనసూయాదేవి చేసిన పార్దివ లింగంలో శంకరుడు తేజోరూపంలో విలీనమయ్యాడు. గంగాదేవి ఆ గోతిలో స్థిరంగా నిల్చింది. ఆ లింగం అత్రీశ్వరుడనే పేరుతో అర్చనలందుకొంటున్నది. ఆ తీర్ధంలో ఇప్పటికీ సర్వకాల సర్వావస్థలయందు పుష్కలమైన, స్వచ్ఛమైన జలం భక్తులకు లభిస్తున్నది. ఈ అత్రీశ్వర మహాత్మ్య గాథ పరమ పవిత్రమైనది."

## నందికేశ్వర మహాత్మ్యము
సూత మహర్షి మునులతో ఇలా చెపుతున్నారు: "మునులారా! రేవానదీ తీరంలో సర్వ సౌఖ్యాలను ఇచ్చే పవిత్ర శివలింగాలు అనంత సంఖ్యలో ఉన్నాయి. ఆ నది శివ స్వరూపం. అందులోని పాషాణాలన్నీ శివ స్వరూపాలే! ఆ నదీ తీరంలో ఆర్తేశ్వరుడు, పరమేశ్వరుడు, సింహేశ్వరుడు, శర్మేశ్వరుడు, కుమారేశ్వరుడు, పుండరీకేశ్వరుడు, మండపేశ్వరుడు, తీక్తేశ్వరుడు, దుంధేశ్వరుడు, శూలేశ్వరుడు, కుంభేశ్వరుడు, కుబేరేశ్వరుడు, సోమేశ్వరుడు, నీలకంఠేశ్వరుడు. మంగళేశ్వరుడు ఇత్యాది నామములతో పవిత్రమైన లింగాలు చాలా ఉన్నాయి. మహా కపీశ్వర దేవుడు హనుమంతునిచే ప్రతిష్ఠింపబడిన వాడు. నందికేశ్వరుని మహాత్మ్యం చాలా గొప్పది. ఆ గాథను చెపుతున్నాను వినండి.
పూర్వ కాలంలో రేవా నదికి పశ్చిమ తీరంలో, కర్ణికి అనే పేరుగల నగరంలో ఒక బ్రాహ్మణుడు ఉండేవాడు. మంచి శ్రోత్రియుడు. అతను తన భార్యను కుమారులకు అప్పచెప్పి తను కాశీ యాత్రకు వెళ్ళి అక్కడే మరణించాడు. పుత్రులతనికి శ్రాద్ధ కర్మలను యథావిధిగా నిర్వర్తించారు. శంకరానుగ్రహంచే వారికి ఏలోటు లేకుండ కాలం గడుస్తోంది. కాలగతిలో ఆ బ్రాహ్మణ పత్ని వృద్ధురాలై మరణానికి సిద్ధంగా ఉండి, తానెన్ని పుణ్య కర్మలను ఆచరించినా దైవ సంకల్పంచే మరణ బాధ పడుతున్నది. ఆమె పడుతూన్న కష్టాన్ని చూచి దుఃఖితులైన కొడుకులు ఆమెను సమీపించి "అమ్మా! నీకు ఏమి తక్కువైందని బాధ పడుతున్నావు! నీ కోరిక చెప్పు! వెంటనే తీరుస్తాం!" అని కోరగా ఆమె ఇలా అన్నది. "కుమారులారా! నా మనస్సులో కాశీకి వెళ్ళవలెననే కోరిక తీవ్రంగా ఉంది. కాని అది నెరవేర లేదు! మరణానంతరం నా ఎముకలను అశ్రద్ధ చేయకుండ గంగలో నిమజ్జనం చేయండి! ఇది నా అంతిమ కోరిక!" అని చెప్పి ప్రాణాలను వదిలేసింది. వారామెకు శ్రాద్ధ కర్మలన్నింటిని యథాశాస్త్రీయంగా నడిపారు.
అందులో పెద్ద వాడైన సువాదుడు తల్లి అస్థికలను తీసికొని, సేవకుని వెంటపెట్టుకొని కాశీ నగరానికి బయలుదేరాడు. మార్గమధ్యంలో ఒక రోజున సూర్యాస్తమయా నంతరం వింశతి గ్రామంలో ఒక బ్రాహ్మణుని ఇంట్లో రాత్రి విశ్రాంతికై బస చేశాడు. ఆ ఇంటి యజమానికి ఒక మంచి ఆవు ఉంది. అతను చేరువ నున్న గ్రామానికి పనిమీద వెళ్ళాడు. బాగా చీకటి పడ్డాక తిరిగి వచ్చి భార్యను ఉద్దేశించి "ఆవు పాలు పితికేవా?" అని అడిగాడు. "లేదు!” అని ఆమె సమాధానమీయగా ఆ గృహస్థు దూడను కట్టు విప్పాడు. అది తుళ్ళుతూ గెంతుతూ పరుగెత్తి యజమాని కాలు తొక్కింది. ఆ బాధకు తాళలేక కోపంతో దూడను కొట్టాడు. అది సొమ్మసిల్లి పడిపోయింది. పాలను పితుక్కొని దూడను కట్టు రాటకు కట్టి ఇంట్లోకి వెళ్ళి పోయాడు యజమాని. ఆవుదూడకు పాలను ఇద్దామనుకొన్నా దూడ కట్టివేయబడి ఉన్న కారణంగా కుదరలేదు. దూడ యొక్క దుస్థితికి ఆవు కన్నీరు కారుస్తూ దుఃఖంతో కుమిలిపోయింది.
తల్లి దుఃఖాన్ని చూచిన దూడ "అమ్మా! ఎందుకలా కన్నీరు విడుస్తున్నావు?” అని జాలిగా అడిగింది. దానికా ఆవు "కుమారా! ఆ దుష్టుడు నిన్ను చాలా హింసించాడు. తల్లి
ప్రేమ గదా బిడ్డా! గుండె తరుక్కు పోతూన్నది! నేను కూడా కట్టురాటకు బంధింపబడి ఉన్నాను. ఏమీ చేయలేని నిస్సహాయ స్థితి! ఇది మరింత బాధిస్తోంది! అందుకని దుఃఖిస్తున్నాను." అంది.
దానికి పూర్వ జన్మ సంస్కారంకల దూడ ఇలా హితబోధచేశింది: "అమ్మా! జీవులందరు కర్మపాశ బద్దులు గదా! గత జన్మలలో మనం చేసిన కర్మలకు అనురూపమైన ఫలాలనే ఇపుడు మనం అనుభవిస్తున్నాం. జీవుడు నవ్వుతూ చేసిన కర్మ ఫలాలను ఏడుస్తూ అనుభవించాలి. సర్వము కర్మయందు ప్రతిష్ఠితమై ఉంది. కనుక ఇందులో ఎవరి ప్రమేయము లేదు! పరులను నిందించటం తగని పని దుఃఖించకు!"
గొప్ప జ్ఞానంతో కూడిన కుమారుని ఓదార్పు పలుకులకు సంతోషించి "కుమారా! జీవులు కర్మబద్ధులు అనే విషయం నాకూ తెలుసు. కాని మాయను దాటలేం కదా! నాకు కలిగిన దుఃఖం వంటి దుఃఖమే ఈ దుష్ట బ్రాహ్మణునికి కూడ కలగాలి! దానిని నేను చూడాలి. అప్పుడు నా శోకం ఉపశమిస్తుంది. రేపు ఉదయం వీని కొడుకును కొమ్ములతో పొడిచి చంపుతాను." అని తన నిర్ణయాన్ని చెప్పింది ఆవు.
తల్లి మాటలకు విస్తుపోయిన దూడ "అమ్మా! గత జన్మలలో చేసిన కర్మ ఫలాన్ని ఇప్పుడు అనుభవిస్తున్నాం! చాలదా! ఇంకా తిరిగి దుష్కర్మలను చేయాలా? తెలిసో తెలియకో చేసిన దుష్కర్మల ఫలితాన్ని ఇప్పుడు అనుభవిస్తే అక్కడికి కర్మానుభవం పూర్తవుతుంది. అవి పూర్తి కాగానే ముక్తి లభిస్తుంది. ఇంతకీ విచారించి చూస్తే ఎవరు తల్లి? ఎవరు కుమారుడు? వీరిద్దరి ఋణానుబంధం ఎట్టిది? ఒక జీవుడు తన కర్మ ననుసరించి సుఖదుఃఖాలను అనుభవించటం కొరకు తల్లిగర్భాన పుడతాడు. దానికి మించి ఎక్కువ వ్యామోహాన్ని పెంచుకొనటం వ్యర్థం. పరలోకంలో సుఖాలను అనుభవించాలంటె పుణ్య కార్యాలను చేయాలి. వద్దు! నీవు నా కోసం బ్రహ్మహత్యా పాతకానికి ఒడిగట్టకు!" అని హితవు చెప్పింది.
అంత ఆవు “కుమారా! నువ్వు ఎన్ని చెప్పు! ఆ బ్రాహ్మణుడు కూడా నేననుభవిస్తున్న శోకం వంటి శోకాన్నే పొందాలి! అంతే! ఇది నా నిర్ణయం. మరొక్కవిషయం, బ్రహ్మహత్యాదోషాన్ని పోగొట్టే పవిత్ర స్థలాన్ని నేనెరుగుదును. అక్కడకు వెళ్ళి నా దోషాన్ని పోగొట్టుకొంటాను." అని పల్కింది. దూడ కూడ మౌనంగా ఉండిపోయింది. బాటసారి బ్రాహ్మణుడు ఈ మాటలన్ని విన్నాడు. ఉదయాన్నే ఏమి జరుగుతుందో అనే కుతూహలంతో రాత్రి నిద్రించి ప్రొద్దుటనే లేచాడు. 
తెలతెల వారగానే ఇంటి యజమాని పాలను పితుకమని తన కుమారునికి పురమాయించాడు. వాడు ఆవును సమీపించగానే అది కొమ్ములతో కుమ్మింది. దెబ్బలు మర్మస్థానానికి తగిలిన కారణంగా బ్రాహ్మణ కుమారుడు వెంటనే మరణించాడు. బ్రహ్మహత్యా దోషం కారణంగా తెల్లని ఆ గోవు వెంటనే నల్లని రంగును పొందింది. ఇలాటి గోవు ఇక ఉండ కూడదని భావించి గృహస్థు దానిని కొట్టి స్వేచ్ఛగా వదిలేశాడు. ఆ గోవు వెనుకనే బాటసారి బ్రాహ్మణుడు కూడ బయలు దేరాడు. అది తోకను ఎత్తిపెట్టి వేగంగా నర్మద వైపుకు వెళ్ళి నందీశ్వరుని సమీపంలోగల నంది తీర్థంలో మూడుసార్లు మునిగింది. వెంటనే బ్రహ్మహత్యాదోషం తొలగి ఎప్పటియట్ల తెల్లదనాన్ని పొందింది. సువాదుడు ఆశ్చర్యచకితుడై తనుకూడ సేవకునితో కూడి ఆ తీర్థంలో స్నానమాచరించి తిరిగి కాశీకి ప్రయాణమై వెళ్ళబోవునంతలో....
ఆ తీర్థ దేవత సర్వాభరణ భూషితురాలై దివ్యరూపంతో బ్రాహ్మణుని ముందు ప్రత్యక్షమై "ఓ విప్రోత్తమా! నేను గంగాదేవిని! నీ మాతృ భక్తికి సంతసించాను. వైశాఖ శుక్ల సప్తమి చాలా పవిత్రమైన రోజు. ఆ రోజున నేనిక్కడకు వస్తాను. నేడు సప్తమి. నీ తల్లి శ్రాద్ధ కర్మను ఇక్కడ నెరవేర్చుకో! కాశీకి పోనక్కర లేదు.” అని చెప్పి అంతర్ధానమైంది. ఆమె చెప్పిన విధంగానే బ్రాహ్మణుడు తన తల్లి అస్థికలను ఆ తీర్థంలో నిమజ్జనం చేశాడు. తీర్థ మహిమచే తల్లి దివ్య రూపంతో సాక్షాత్కరించి అతనిని నిండుమనస్సుతో ఆశీర్వదించి అదృశ్యురాలైంది. బ్రాహ్మణుడు తృప్తితో ఇంటికి వెళ్ళాడు."

## మూఢాసుర సంహారం
సూతుడు శౌనకాది ఋషులతో ఇలా అంటున్నాడు: "మునులారా! గంగాదేవి ఈ తీర్థంలో ప్రవేశించిన గాథను చెపుతున్నాను వినండి! పూర్వం ఋషిక అనే పేరుగల దైవభక్తి పరాయణురాలైన బ్రాహ్మణ కన్య ఉండేది. ఆమెకు యుక్త వయసు రాగానే తండ్రి వివాహం చేశాడు. పూర్వ జన్మల కర్మ ప్రభావంచే ఆమె వైధవ్యాన్ని పొందింది. బాల్యం నుండి శివభక్తి పరాయణురాలైన ఆమె భర్త మరణించటంతో తీవ్రమైన వైరాగ్యాన్ని పొంది ఈ తీర్థసమీపంలో ఏకాగ్ర చిత్తంతో శివుని ధ్యానిస్తూ, కఠిన నియమాలను పాటిస్తూ, తపశ్చర్యకు ఉపక్రమించింది. ఆ సమయంలో మూఢాసురుడనే ఒక రాక్షసుడు ఈ ప్రాంతంలో సంచరిస్తూ యవ్వనంలో ఉన్న ఋషికను చూచి బలాత్కారం చేయబోయాడు. భయ విహ్వల ఐన ఆమె “శివా! శంకరా! పరమేశ్వరా! గంగాధరా! పాహిమాం! పాహిమాం!" అంటూ శివుని పలుమార్లు ప్రార్థించింది. వెంటనే
రుద్రుడు పార్వతితో కూడి ప్రత్యక్షమై తన తీవ్ర కోపానలంచే మూడాసురుని భస్మం చేసి కృపాదృష్టితో ఋషికను విలోకించి వరాన్ని కోరుకొమ్మన్నాడు. దానికామె చేతులు జోడించి నమస్కరించి స్తుతించి “ఓ ఆది దంపతులారా! మీ పాద పద్మముల యందు నిశ్చలమైన భక్తిని అనుగ్రహించండి! అంతే చాలు! మరొక్కటి! శంకరా! లోకోపకారం కొరకు నీవిక్కడ స్థిరంగా ఉండు. అమ్మా! పార్వతీ! నా కొరకు వైశాఖ శుక్ల సప్తమి నాడు నీవీ తీర్ధంలో ఉండి భక్తులను అనుగ్రహించు!" అని ప్రార్థించింది. ఆది దంపతులు 'తథాస్తు' అని పలికి అంతర్థానమయ్యారు. అప్పటి నుండి ఈ తీర్థం నంది తీర్థంగా, ఇక్కడి శివుడు నందికేశ్వరుడుగా ప్రసిద్ధిని పొందారు."

## గోకర్ణక్షేత్ర - మహాబలేశ్వర మహాత్మ్యము
సూతుడు శౌనకాది ఋషులతో ఇలా అంటున్నాడు: "మునులారా! భూలోకంలో పశ్చిమ దిక్కున ప్రఖ్యాతి వహించిన శివలింగములను గూర్చి చెపుతున్నాను వినండి. కపిలా నగరంలో కాలరామేశ్వరుడు, పశ్చిమ సముద్రతీరంలో మహా సిద్ధేశ్వరులు, గోకర్ణ క్షేత్రంలో మహా బలేశ్వరుడు ఉన్నారు. గోకర్ణ క్షేత్రంలో కోట్ల కొలది శివ లింగాలు, తీర్థాలు ఉన్నాయి. శివుడు కృతయుగంలో తెల్లగాను, త్రేతాయుగంలో ఎర్రగాను, ద్వాపరంలో పచ్చగాను, కలిలో నల్లగాను ఉంటాడు. గోకర్ణంలో శివుడు ఏడు పాతాళాల వరకు వ్యాపించి ఉన్నాడు. కలిలో ఆయన మృదు స్వభావాన్ని కలిగి ఉంటాడు. రావణాసురుడు ఘోరమైన తపస్సు చేసి సంపాదించిన లింగాన్ని విఘ్నేశ్వరుడు గోకర్ణంలో ప్రతిష్ఠించాడు.
విష్ణువు, బ్రహ్మ, ఇంద్రుడు, విశ్వే దేవతలు, మరుద్గణాలు, ఆదిత్యులు, వసువులు, అశ్వినీ దేవతలు, నక్షత్ర సమూహంతో కూడిన చంద్రుడు ఈ దేవతలందరు మహా బలేశ్వరుని తూర్పు ద్వారమందు ఉండి ఆయనను సేవిస్తూ ఉంటారు. యముడు, మృత్యుదేవత, చిత్రగుప్తడు, అగ్ని, పితృదేవతలు, రుద్రులు వీరందరు దక్షిణ ద్వారాన్ని ఆశ్రయించుకొని ఉంటారు. వరుణుడు, సముద్రుడు, గంగ ఇత్యాది నదీ సముదాయ మంతా పశ్చిమ ద్వారాన్ని ఆశ్రయించుకొని ఉంటారు. వాయువు, కుబేరుడు, భద్రకాళి, చండిక మొదలగు మాతృమూర్తులు ఉత్తర ద్వారాన్ని ఆశ్రయించుకొని ఉంటారు. ఇక సకలదేవతలు, గంధర్వులు, పితరులు, సిద్ధులు, చారణులు, విద్యాధరులు, కింపురుషులు, కిన్నరులు, గుహ్యకులు, గరుడులు, పిశాచములు, వేతాళులు, రాక్షసులు, శేషుడు, నాగులు, సకల సిద్ధులు, మునులు వీరందరు నిత్యము ఆ మహాబలేశ్వరుని సేవిస్తూ సర్వ కామనలను పొంది సుఖంగా ఉంటున్నారు. 
గతంలో అనేకమంది ఆ విభుని సేవించి పరమ సిద్ధిని పొందారు. మాఘ కృష్ణ చతుర్దశి నాడు మహా బలేశ్వరుని సేవిస్తే విశేషమైన ఫలాన్ని పొందుతారు. ఒక చండాల స్త్రీ ఆ స్వామిని సేవించి శివలోకాన్ని పొందిన విచిత్రగాథను చెపుతున్నాను వినండి!
పూర్వం ఒక గ్రామంలో సౌమిని అనే పేరుగల రూపసి, లావణ్య రాశి, లక్షణవతి అయిన ఒక బ్రాహ్మణ కన్యక ఉండేది. ఆమెకు యుక్త వయసు రాగానే వివాహం జరిపించి అత్తవారింటికి పంపించాడు తండ్రి. నూతన యౌవనంలో ఉన్న ఆమె భర్తతో చాలాకాలం కాపురం చేసింది. విధి వక్రించిన కారణంగా ఆమె భర్తను కోల్పోయింది. చాలా కాలం సౌశీల్య సదాచారాలతో ఆమె అతి పవిత్రంగా జీవితాన్ని గడిపింది. కాని యౌవనోద్రేకాన్ని అణచుకో లేక వ్యభిచారిణి అయింది. ఆమె దుష్ప్రవర్తనకు కినిసి బంధువులు, గ్రామస్థులు ఆమెను వెలివేశారు. ఆమె ఎక్కడకో పోయి స్వతంత్రంగా జీవిస్తూ వచ్చింది. ఆ స్థితిలో ఒక నీచునితో పొత్తు కుదిరి క్రమంగా మద్యమాంసాలకు అలవాడు పడింది. ఒక కుమారుడు కూడా కలిగాడు. ఒక రోజున ఆమె భర్త మేకల బేరానికై గ్రామాంతరం వెళ్ళాడు. చీకటి పడగానే సౌమిని మద్యాన్ని కడుపునిండుగా త్రాగి మాంసాన్ని అభిలషించి పశువుల శాలలోనికి వెళ్ళి మద్యం మత్తులో కన్ను గానక ఒక లేగదూడను సంహరించి లోపలికి తెచ్చింది. అది ఆవు దూడ అని గుర్తించి 'శివ! శివ!" అని ముహూర్త కాలం శివుని ధ్యానించి కూరగా వండుకొని తినేసింది.
కొంత కాలానికి ఆమె మరణించి పూర్వజన్మ కర్మ ఫలానుసారంగా చండాల జాతిలో జన్మించింది. ఆమె పుట్టు గ్రుడ్డి. బాల్యంలోనే ఆమెకు తల్లిదండ్రులు మరణించారు. వయస్సు కొంచెం వచ్చేసరికి కుష్ఠ వ్యాధి కూడా ప్రవేశించింది. అట్టి స్థితిలో ఆమెను ఎవరు వివాహం చేసికొంటారు? ఆమె బిచ్చమెత్తుకొంటూ జీవితాన్ని గడుపుకొంటూ ఉండేది. వృద్దురాలైంది. ఒక రోజున గోకర్ణ క్షేత్రానికి వెడుతూన్న భక్త బృందంతో కలిసి గోకర్ణానికి వచ్చి అక్కడ కూడా యాచనతో బ్రతుకుతూ వచ్చింది. ఒకరోజున శివ చతుర్దశినాడు ఒక భక్తుడు ఆమె చేతిలో మూడు మారేడు దళాలను వేశాడు. అది తినే వస్తువు కాదని ఎరిగి ఆమె విసిరివేయగా శివలింగం మీద పడ్డాయి దళాలు. ఆనాడు తినటానికి ఆమెకు ఆహారం లభించలేదు. ఆ మరునాడు తిరిగి తన స్వస్థానానికి బయలుదేరింది. వయోభారం చేతను, తిండిలేని కారణంగాను కొంత దూరం నడిచి కుప్పకూలి మరణించింది. అనుకోకుండగానే ఆమెకు శివరాత్రి ఉపవాసము, బిల్వ పూజ, జాగరణము, నామస్మరణ ఇత్యాది పుణ్యకర్మల ఫలం లభించిన కారణంగా ఆమెకు మహాబలేశ్వరుని సన్నిధిలో స్థానం లభించింది."
సూతుడు మునులతో ఇలా అంటున్నాడు: “మునులారా మీకిప్పుడు గోకర్ణ క్షేత్ర మహాత్మ్యాన్ని చెపుతున్నాను వినండి. పూర్వం ఇక్ష్వాకు వంశంలో పరమ ధార్మికుడు, గొప్ప ధానుష్కుడు అగు మిత్రసహ మహారాజుండే వాడు. అతని భార్య పేరు మదయంతి. ఒకసారి ఆ మహారాజు సైన్యంతో కూడి దట్టమైన అడవిలోనికి వేటకు వెళ్ళాడు. జంతువులతో పాటు తనను సంహరించటానికి వస్తూన్న కమఠాసురుడనే దుష్టుని సంహరించాడు. ఆ దుష్టుని తమ్ముడు మహారాజును మోసంచే జయించాలని నిశ్చయించుకొని మారువేషంతో వచ్చి రాజును ఆశ్రయించాడు. రాజు వానిని వంట శాలకు అధిపతిగా నియమించాడు.
ఒక రోజున మహారాజు తన తండ్రి మరణ తిథి రోజున రాజగురువైన వసిష్ఠుని భోజనానికి ఆహ్వానించాడు. వచ్చిన వసిష్ఠునికి వంటవాని రూపంలో ఉన్న రాక్షసుడు కూరలో నరమాంసాన్ని కలిపి వడ్డించాడు. దానికి వసిష్ఠుడు కినిసి రాజును "నరమాంస భక్షకుడవగు రాక్షసుడవు కమ్ము!" అని శపించాడు. కాని జరిగిన దాంట్లో రాజు యొక్క తప్పిదం లేదని గ్రహించి శాపావధిని పన్నెండు సంవత్సరాలకు మాత్రమే కట్టడి చేశాడు. వసిష్ఠుని శాపానికి కుపితుడైన రాజు తిరిగి గురువును శపించటానికి ఉద్యుక్తుడై శాపజలాన్ని అందుకోగా భార్యఐన మదయంతి వారించింది. రాజు నిగ్రహించుకొని ఆ జలాన్ని తన పాదాలపై చల్లుకోగా తక్షణం అవి నల్లగా అయ్యాయి. అప్పటి నుండి ఆ మిత్రసహ మహారాజు కల్మాషపాదుడు అను పేరుతో విఖ్యాతుడయ్యాడు.
గురువైన వసిష్ఠ మహర్షి శాపాన్ని అనుసరించి ఆ రాజు రాక్షస రూపాన్ని ధరించి అడవిలో జంతువులను, నరులను చంపి భక్షిస్తూ తిరుగుతూ, ఒకరోజున నూతన వధూవరులైన ఇద్దరు ముని దంపతులను చూచాడు. చూచి యౌవనంలో ఉన్న ముని కుమారుని పట్టుకొన్నాడు రాక్షసుడు. అతని భార్య ఎంత బ్రతిమిలాడినా కించిత్తైనా కరుణ చూపక ఆ ముని కుమారుని ఎముకలు మాత్రం మిగిల్చి: తక్కిన మాంసాన్ని తినేశాడు రాక్షస రూపంలో ఉన్న రాజు, ఆ బ్రాహ్మణ స్త్రీ అస్థికలను పేర్చి చితిని ఏర్పాటుచేసికొని అందు అగ్నిప్రవేశం చేయబోతూ "ఈనాటి నుండి నువ్వు ఏ స్త్రీతో సంగమించినా వెంటనే నీకు మృత్యువు సంప్రాప్తిస్తుంది! నాకు భర్తుృసుఖం లేకుండా చేసిన నీ కర్మకు ప్రతికర్మ రూపంగా లభించే ఫలాన్ని నీవనుభవింపక తప్పదు. ఇది నా శాపం!" ఇలా శపించి ఆ పతివ్రత అగ్ని ప్రవేశం చేసింది. రాజు శాపావధి పర్యంతము రాక్షస రూపంలో సంచరించి అనంతరం తన నిజరూపాన్ని పొంది రాజధానికి చేరుకొన్నాడు. సంతానం లేని రాజు బ్రాహ్మణ యువతి శాపానికి భయపడి రాజ్యం ఉన్నా రాజ్య సుఖాలను అనుభవించ లేక వైరాగ్యాన్ని ఆశ్రయించి వనసంచారానికి వెళ్ళిపోయాడు. అతని వెనుకనే బ్రహ్మహత్యా దోషం భయపెడుతూ మహా దుఃఖాన్ని కలిగిస్తూ సంచరిస్తూ వచ్చింది. తద్దోష నివారణార్థం రాజు అనేక జపాలు, వ్రతాలు, యజ్ఞాలు చేయించాడు గాని అవన్నీ నిష్ఫలమయ్యాయి. ఒకరోజున మిథిలా నగర ప్రాంతంలో సంచరిస్తూండగా గౌతమ మహర్షి దర్శనమైంది. ఆయన ముందు తన దుఃఖాన్ని వెళ్ళబుచ్చుకొన్నాడు రాజు. ఆయన కల్మాషపాదుని దుస్థితికి చింతించి గోకర్ణ క్షేత్రమహాత్మ్యాన్ని మహాబలేశ్వర మహిమను విపులంగా చెప్పి వెళ్ళి అక్కడ శరణాగతిని పొందమన్నాడు. మహర్షి మాట చొప్పున రాజు అక్కడకు వెళ్ళి అక్కడి తీర్థాలలో స్నానమాచరించి, నియమ నిష్ఠలతో విధివిధానంగా మహాబలేశ్వరుని పూజించి బ్రహ్మహత్యా దోషంతోపాటు సకలమైన పాపాలనుండి విముక్తుడై మరణానంతరం శివ సాయుజ్యాన్ని పొందాడు.
మునులారా! గోకర్ణక్షేత్రంలో మహా పవిత్రమైన చంద్రభాలేశ్వర లింగం ఉంది. దానిని కైలాసం నుండి రావణుడు తెచ్చాడు. నైమిశారణ్యక్షేత్రంలో ఋషీశ్వర లింగం మహిమాన్వితమైనది. దేవ ప్రయాగలో లలితేశ్వరుడు, నయపాల నగరంలో పశుపతీశ్వర లింగం ఉంది. ఈ పశుపతీశ్వర లింగం తల ఆకారాన్ని పోలి ఉంటుంది. దానికి దగ్గరలో ముక్తి నాధేశ్వర లింగం ఉంది. ఇవన్నీ పరమ పవిత్రమైన లింగములు!".

## హాటకేశ్వరుని ఆవిర్భావము
సూత మహర్షి శౌనకాది ఋషులతో ఇలా అంటున్నాడు: “ఓ తపోధనులారా! శివుడు లింగ రూపంలోను పార్వతి బాణరూపంలోను ఆవిర్భవించిన గాధను మా గురువుగారైన వ్యాస భగవానుని ముఖతః విన్నదానిని మీకు చెపుతున్నాను వినండి. ఈ గాధ శ్వేత వరాహ కల్పం లోనిది కాదు. దానికి ముందు గతించిన కల్పం లోనిది. కాలం అనంతం కదా! కథా భేదాలను కల్ప భేదాలుగా అన్వయించుకోవాలి! గతించిన కల్పంలో జరిగిన శివుని దారుకా వన విహార గాథను చెపుతున్నాను వినండి!
హిమవత్పర్వత ప్రాంత దారుకావనం చాలా గొప్పది. మహా మహిమాన్వితమైనది. అక్కడి గాలిని పీల్చి, జలపానం చేస్తే చాలు ప్రాణులకు ఆకలి దప్పికలుండవు! అక్కడ
మనస్సు నిర్మలంగా ఉండి యోగం త్వరగా సిద్ధిస్తుంది. జరా, మరణాదులు దరిజేరవు! అనారోగ్యం అనేది లేదు. క్షణంలో సమాధి స్థితి లభిస్తుంది. అక్కడ అనేక మంది శివ భక్తులైన మునులు సుబల, మార్కండేయ, శునక, మౌంజాయన, మాండవ్య, బక, దాల్భ్య, రైభ్యక, భల్లకి, జతుకర్ణ, కుత్స, అగస్త్య, అత్రి, భార్గవ గోత్ర సంభవులు పత్నులతో కూడి సుఖంగా తమ తమ అనుష్ఠానాలను నెరవేర్చుకొంటూ ఆశ్రమ జీవితాలను నడుపు కొంటున్నారు. పరమేశ్వర పద సమారాధనను ఎన్నడు విడువని శివభక్తులు వారు!
మునుల శివ భక్తిని, ముని పత్నుల పాతివ్రత్యాన్ని పరీక్షింప నెంచి పరమేశ్వరుడు దిగంబరుడై, విరూపియై సాక్షాత్కరించి హస్తంతో లింగాన్ని ధరించి కొన్ని దివ్య లీలలను ప్రదర్శించాడు. సర్వజ్ఞ శేఖరుడు, మహా తేజస్వి, దిగంబరుడు ఐన పరమాత్మ కేవల పరీక్షార్థం ప్రకటించిన చారీ, కరణ, అంగహార, పిండీ బంధాలతో కూడిన నర్తన విలాసానికి మునిపత్నులు సమ్మోహితులై విస్మితులయ్యారు. ఆ సమయంలో అక్కడ ఉండి పరమేశ్వర లీలా విలాసాన్ని ప్రత్యక్షంగా గమనించిన జ్ఞాన స్వరూపుడైన నందికేశ్వరుడు; భూలోకంలోని మనుష్యులకు పరమ ప్రయోజనాన్ని చేకూర్చ తలచి, లోక కళ్యాణ వాంఛాతత్పరుడై ఆ లీలలను క్రోడీకరించి సంగ్రహంగా నాట్య శాస్త్రాన్ని, కామ శాస్త్రాన్ని వ్రాశాడు. నందీశ్వరుని (తండువు) నుండి వరుసగా బ్రహ్మ, వాసుకి, నారద, వ్యాస, ఆంజనేయులు నాట్య శాస్త్ర ప్రవర్తకులు. భగవాన్ నంది నుండి శ్వేతకేతువు, బాభ్రవ్యుడు, చారాయణుడు, సువర్ణనాభుడు, ఘోటక ముఖుడు, గోనర్దీయుడు, దత్తకుడు, గోణికా పుత్రుడు, కుచుమారుడు వాత్స్యాయనుడు వీరు కామశాస్త్ర ప్రవర్తకులు.
ఇంతలో అగ్ని కార్యానికి, గృహావసరాలకు తగిన సామగ్రిని తెచ్చుకోటానికి వనానికి వెళ్ళిన ఋషులు వచ్చి; అవధూత రూపంలో ఉన్న శివుని చూచి పరబ్రహ్మానుసంధాన లబ్ధి చేకూరిన యోగులవలె పారవశ్యంలో మునిగి తేలుతున్న ముని పత్నులను చూచి అద్భుత రసంలో మునిగి పోయారు. శివమాయా మోహితులైన ఋషులు అవధూత రూపంలో ఉన్న శివుని "నీవెవరు?" అని అనేక సార్లు ప్రశ్నించినా ఆయన నుండి సమాధానం రాకపోయే సరికి కుపితులై ఇలా శపించారు: “ఓ దిగంబరావధూతా! నీ ప్రవర్తన సనాతనమైన వేద ధర్మానికి విరుద్ధంగా ఉంది! లింగం ఉన్న పురుషుడు సిగ్గుపడి బట్టచే దానిని ఆచ్ఛాదించుకొంటాడు! లజ్జా విహీనుడవై వస్త్ర పరిత్యాగం చేసిన నీకు లింగంతో పనేమిటి? నీ లింగం తక్షణం తెగి నేలపై పడుగాక!" ఋషుల వాక్కు అమోఘం కనుక మరుక్షణంలో లింగం భూపతితమైంది. అగ్ని సదృశమైన ఆ లింగం ముల్లోకాలలోను సంచరిస్తూ దహించటం మొదలుపెట్టింది! ఊహించని వైపరీత్యానికి దుఃఖితులైన ఋషులు, దేవతలు పితామహుని శరణువేడగా ఆయనిలా కర్తవ్యబోధ చేశాడు. “ఓ ఋషులారా! పరమశివ తత్త్వాన్ని తెలుసుకోలేక ఆయన విషయంలో మీరు అపచారం చేశారు. సర్వసృష్టికి కారణభూతమైన ఆ మహా తేజోలింగాన్ని గిరిజాదేవి తక్క మరెవరూ స్థిరంగా ధరించలేరు! ఆమెను ప్రార్థించండి! ఆమె పానవట్ట రూపాన్ని (యోని రూపాన్ని) ధరిస్తే ఆ అగ్నిలింగం దానియందు శాంతించి స్థిరమవుతుంది. అప్పుడు లోకాలకు శాంతి కలుగుతుంది. శతరుద్రీయ మంత్రాలను పఠిస్తూ, వేదోక్త విధానంగా పూజించి పానవట్టం మీద లింగాన్ని ఉంచి అభిషేకించండి! అప్పుడది స్థిరంగా ఉంటుంది."
బ్రహ్మగారు చెప్పినట్లుగా ఋషులు పార్వతీ పరమేశ్వరులను ప్రార్థించారు. జగన్మాత ఐన పార్వతి యోని రూపంలో (పానవట్టం రూపంలో లేదా పీఠ రూపంలో) ఆవిర్భవించి ఆ తేజో లింగాన్ని ధరించింది. దానికి హాటకేశ్వరుడని, శివాశివులని పేరు ప్రఖ్యాతమైంది. ఆ లింగాన్ని పూజించిన వారు ఇహంలో సర్వ సమృద్ధిగా నానా సుఖాలను అనుభవించి పరంలో ముక్తిని పొందుతారు.”

## వటుకోత్పత్తి అనగా శివాలయాలలో తంబళి జాతి (శివార్చకుల) ఉత్పత్తి గాథ
సూతుడు మునులతో ఇలా అంటున్నాడు: “మునులారా! పూర్వం అంధకాసురుడనే రాక్షసుడు సముద్రంలో లోతైన స్థానంలో ఒక బిలాన్ని ఏర్పాటు చేసికొని అక్కడ నివాసముంటూ బయటికి వచ్చి ప్రజలను పీడిస్తూ ఉండేవాడు. దేవతల ప్రార్థనపై రాక్షసుడు బయటకు వెళ్ళగా చూచి శివుడు ఆ బిలంలో ప్రవేశించి వాడు తిరిగి రాగానే శూలంతో పొడిచి చంపాడు. వాని కోర్కెపై అక్కడే శంకరుడు అంధకేశ్వర నామంతో ఇప్పటికీ ఉన్నాడు. ఆ లింగాన్ని ఆరునెలలు పూజిస్తే నిస్సందేహంగా కోర్కెలు నెరవేరుతాయి.
మునులారా! ఈ సందర్భంలో వటుకోత్పత్తి గాధను అనగా శివాలయములలో అర్చకులుగా ఉంటూ పొట్ట పోషించుకొనే తంబళి జాతి వ్యవస్థ యొక్క పుట్టుకను చెపుతున్నాను వినండి! ఏ బ్రాహ్మణుడైతే శివార్చనను జీవనోపాధిగా చేసికొని బ్రతుకుతాడో వానికి 'దేవలకుడు' అని పేరు. వానికి వైదిక కర్మలయందు అధికారం లేదు. అట్టి వాని కర్తవ్యాన్ని, సంఘంలో వాని స్థానాన్ని గురించి చెపుతున్నాను వినండి. వారికి తంబళిజాతి వారని శివార్చకులని లోకంలో నామాంతరాలున్నాయి.
పూర్వ కాలంలో ధర్మాత్ముడు, వేదపారంగతుడు, శివభక్తి రతుడు అగు దధీచి అనే బ్రాహ్మణుడు ఉండేవాడు. వానికి సుదర్శనుడనే కొడుకున్నాడు. వాని భార్యపేరు దుకుల. ఆమె దుష్టకుల సంజాత. ఆమె యందు వానికి నలుగురు పుత్రులు కలిగారు. సుదర్శనునికి భార్య అంటే వల్లమాలిన ప్రేమ! క్షణం కూడ ఆమెను విడిచి ఉండలేక పోయేవాడు! ఒక రోజున తండ్రిఐన దధీచి గ్రామాంతరం వెడుతూ కొడుకుతో శివారాధన మానవద్దని చెప్పి వెళ్ళాడు. తిరిగి రావటం ఆలస్యమైంది. బంధువుల కోర్కెపై కొంతకాలం అక్కడ ఉండిపోయాడు. ఇంతలో ఒకనాడు శివరాత్రి పర్వదినం వచ్చింది. ఆ రోజున సుదర్శనుడు ఉపవాసముండి శివపూజ చేసి గుడిని విడిచి ఇంటికి వెళ్ళాడు. అతి కాముకుడైన కారణంగా సుదర్శనుడు ఆరోజు మహా పర్వదినం అనే జ్ఞానం ఇసుమంత కూడా లేక భార్యను కలిసి స్నానం కూడా చేయకుండా తిరిగి దేవాలయంలో ప్రవేశించి లింగోద్భవ కాలం వరకు పూజాదికాలను నిర్వర్తించాడు. దానికి శివుడాగ్రహించి ఆ రాత్రి కలలో కనుపించి “నీకు నన్ను స్పృశించే అధికారం లేదు! జడునివలె ప్రవర్తించావు కనుక జడుడవు అవుతావు!" అని శపించాడు.
ఇంతలో కొద్ది రోజులకు దధీచి గ్రామాంతరం నుండి వచ్చి సుదర్శనుని ద్వారా జరిగింది తెలుసుకొని చాలా దుఃఖించాడు. విజ్ఞుడు శివ తత్త్వాన్ని తెలిసిన వాడు కనుక దధీచి పుత్ర సుఖాన్ని కోరి చండీ పూజా విధానాన్ని అనుసరించి కొడుకుతో కూడి పార్వతిని పూజించాడు. వారిద్దరి భక్తికి, నిష్టకు ప్రసన్నురాలైన పార్వతి సుదర్శనుని తన పుత్రునిగా స్వీకరించింది. అర్థనారీశ్వరుడైన శంకరుడు కూడా ప్రసన్నుడయ్యాడు. జగన్మాత ఐన పార్వతి సుదర్శనుని తన ఒడిలో కూర్చుండపెట్టుకొని మూడుపేటలతో మరియు ఒక ముడితో ఉన్న యజ్ఞోపవీతాన్ని వాని ఎడమ భుజం పై వేసి పదహారు అక్షరాలుగల శివగాయత్రిని ఉపదేశించింది. అపుడా సుదర్శనుడు శ్రీకారంతో కూడిన 'ఓం నమశ్శివాయ' మంత్రాన్ని పదహారు పర్యాయాలు జపించి శాస్త్రోక్త విధివిధానంగా పార్వతీపరమేశ్వరులను పూజించాడు.
అప్పుడా ఆది దంపతులు వాని పూజకు సంతసించి ఇలా వరాలిచ్చారు. “ఓ సుదర్శనా! ఈ నాటినుండి నీవు నీ సంతానము శివపూజార్చనా నిమగ్న మానసులై దానినే జీవనోపాధిగా చేసికొని జీవించండి! అందులో మీకు ఏదోషమూ అంటదు! మా ఇద్దరకు చేసే పూజలన్నింటిలో నీవే ప్రధానుడవు. భక్తులు మాకు సమర్పించే నూనె, నేయి ఇత్యాది పూజా ద్రవ్యాలను నీవు గ్రహించవచ్చు. ప్రాజాపత్య వ్రత సందర్భంలో నీవు ఒక్కడవు మాత్రమే అక్కడ ఉండతగిన వాడవు. అప్పుడు మాత్రమే ఆ పూజ సఫలమవుతుంది. లేనిచో వ్యర్థమే. రోజూ స్నానం చేసి భస్మను ధరించి తిలకధారణానంతరం శివగాయత్రిని జపించి శివపూజకు ఉపక్రమించు. శుభ- అశుభ కర్మలన్నిటియందు నీకు స్థానం ఉంటుంది. ముందు నిన్ను పూజించ కుండ శివపూజ చేయరాదు. అట్లు చేస్తే అది వ్యర్థమే." ఇలా వరాలిచ్చి ఉమాశంకరులు సుదర్శనుని నలుగురు పుత్రులను వటువులుగా (శివుని ప్రతీకలుగా) నాలుగు దిక్కులలో కూర్చోపెట్టి అభిషేకించి ఆకల్పాంతం వర్థిల్లమని ఆశీర్వదించారు. వారు పార్వతీ పరమేశ్వరులచే స్థాపింప బడినారు కనుక వటువులని, తపస్సు ప్రధానంగా గల బ్రాహ్మణ ధర్మం నుండి జారిపోయారు కనుక 'తపోధములు' అని పిలువబడుతున్నారు. వటువులు ఎప్పుడైనా, ఎక్కడైనా శ్రేష్ఠులే. శివపూజానంతరం "మీ పూజ పూర్ణమగు గాక!" అని శివార్చకుడు అంటేనే ఆ పూజ సఫలమవుతుంది."

## సోమనాధేశ్వర జ్యోతిర్లింగ ప్రాదుర్భావము
సూతుడు శౌనకాది మహర్షులతో ఇలా అంటున్నాడు: “ఓ తపోధనులారా! ద్వాదశ జ్యోతిర్లింగములు ఆవిర్భవించిన చరిత్రను, వాటి మహాత్మ్యాన్ని చెపుతున్నాను వినండి. పూర్వం దక్ష ప్రజాపతి తన అశ్విన్యాది ఇరవై ఏడుగురు కన్యలను చంద్రునికిచ్చి వివాహం చేశాడు. చంద్రుడు రోహిణియందు మిక్కిలి అనురాగం కలవాడై ఉండి తక్కిన భార్యలను నిర్లక్ష్యం చేయగా వారు తండ్రితో భర్త విషయంలో తమ అసంతృప్తిని గూర్చి మొరపెట్టుకొన్నారు. దక్షుడు అల్లుడైన చంద్రుని వద్దకు వచ్చి భార్యలందరి యందు సమభావాన్ని కలిగి ఉండమని కొన్ని హితోక్తులు చెప్పాడు గాని ప్రారబ్ధం బలీయమైన కారణంగా చంద్రుడు ఆయన మాటలను లెక్కచేయలేదు. అలాపలుమార్లు చెప్పినా నిర్శక్ష్యం చేసిన చంద్రుని "క్షయ వ్యాధి పీడితుడవు కమ్ము!" అని శపించాడు దక్షుడు. మరుక్షణంలో చంద్రుడు క్షయరోగి అయ్యాడు. చంద్రుడు క్షీణించగానే దేవతలు, ఋషులు, మనుష్యులాదిగా ముల్లోకాల ప్రాణికోట్లు తల్లడిల్లిపోయాయి. తనువు నిచ్చిన తండ్రి తనయ నిచ్చిన మామ ఈ ఇద్దరూ సమానంగా గౌరవింప తగిన వారు. అట్టి మామగారి మాటను ధిక్కరించినందుకు తగిన ప్రాయశ్చిత్తం జరిగిందని చంద్రుడు కూడా బహిరంగంగానే కుమిలిపోసాగాడు. తొందరపడి శపించి నందుకు దక్షుడు కూడ దుఃఖించాడు.
అందరు కలిసి వెళ్ళి పితామహునితో జరిగిన దానిని చెప్పి మీది కర్తవ్యాన్ని ఉపదేశించ వలసిందని కోరగా ఆయన "చంద్రునితో కూడి మీరందరు ప్రభాసక్షేత్రానికి వెళ్ళి అక్కడ శివలింగాన్ని స్థాపించి మృత్యుంజయ మంత్రాన్ని జపిస్తూ వేదోక్తంగా శివుని ఆరాధించండి! ఆయన అనుగ్రహంతో మీ అభిష్టాలన్ని సఫలమవుతాయి!" అని చెప్పి పంపించాడు. వారలాగే చేశారు. వారి పూజకు ప్రసన్నుడైన శంకరుడు ప్రత్యక్షమై “ఓ దేవతలారా! మీ మనోగతం నాకు తెలుసు, దక్షుని శాపం తప్పదు. తపోధనులైన వారి వాక్కు తిరుగు లేనిది. ఇక ఈపైన చంద్రుడు ప్రతిరోజు షోడశకళా ప్రపూర్ణుడై ప్రకాశించటం అనేది ఉండదు. లోక హితాన్ని కోరి నేనొక వరాన్ని ఇస్తున్నాను. ఓ చంద్రా! ఈపైన నీ కళలు శుక్లపక్షంలో దినానికి ఒకటి చొప్పున వృద్ధిచెంది పూర్ణిమ నాడు మాత్రం పదహారు కళలతో ప్రకాశిస్తావు. ఆపై కృష్ణపక్షంలో ప్రతిరోజు ఒక్కొక్క కళ క్షయించి అమావాస్యనాడు కళ అనేది లేకుండ పూర్తిగా క్షయిస్తావు." అని వరమిచ్చాడు.
శంకరుని పల్కులకు సంతుష్టాంత రంగులైన దేవతలు “మహాదేవా! హే కృపాసింధో! నీ అనుగ్రహంచే లోకాలకు ముప్పు తప్పింది. మాదొక్క విన్నపం. జరిగిన దానికి నిదర్శనంగా పార్వతితో కూడి ఈ క్షేత్రంలో స్థిరంగా ఉండిపో! చంద్రునిపై కరుణ చూపినట్లుగానే మానవులపై కూడ నీ మహిమను విస్తరించు" అని ప్రార్థించారు. అంత శంభుడు 'తథాస్తు' అని పలికి తన తేజస్సును అక్కడ నిలిపి అంతర్ధానమయ్యాడు. దేవతలు అక్కడ ప్రతిష్ఠించిన కుండానికి చంద్రకుండమని పేరు. ఆ కుండంలో మానకుండ ఆరు నెలలు స్నానం చేస్తే క్షయ, కుష్ఠ మొదలుగా సమస్తమైన వ్యాధులు నశిస్తాయి. చంద్రుని పేరుతో వెలసిన లింగమే సోమనాథేశ్వర జ్యోతిర్లింగం."

## మల్లికార్జున జ్యోతిర్లింగ ఆవిర్భావము
సూతమహర్షి మునులతో ఇలా అంటున్నాడు: "మునులారా! కుమార స్వామి వృత్తాంతాన్ని మీకు 'రుద్రసంహిత- కుమార ఖండం'లో చెప్పాను. కుమారస్వామి తనకంటే ముందు గణేశునికి వివాహం చేశారనే కారణంగా తల్లిదండ్రుల మీద కినిసి క్రౌంచ పర్వతాన్ని ఆశ్రయించుకొని ఉంటూవచ్చాడు. పుత్రప్రేమచే పార్వతీ పరమేశ్వరులు కుమారునికి నచ్చచెప్పితమ కైలాసానికి తోడ్కొని వద్దామనే సంకల్పంతో క్రౌంచ పర్వతం దగ్గరకు వెళ్ళారు. వారు వస్తున్నారని తెలిసి షణ్ముఖుడు ఆ పర్వతాన్ని విడిచి మూడు యోజనాల దూరం వెళ్ళి అక్కడున్నాడు. పార్వతీ పరమేశ్వరులు అప్పటి నుండి ఆ క్రౌంచపర్వతం మీద జ్యోతిస్స్వరూపులై నిల్చి ఉన్నారు. వారు కుమారుని చూచుటకై అమావాస్యనాడు శంభుడు, పూర్ణిమనాడు పార్వతి స్వయంగా వచ్చి ఆ పర్వతం మీద ఉంటారు. ఆనాటి నుండి ఆ గిరి మీద మల్లికార్జున లింగం వెలసి ముల్లోకాలలో విఖ్యాతమైంది.

## మహాకాలేశ్వర ఆవిర్భావము
మీకు మహా కాలేశ్వర జ్యోతిర్లింగ ఆవిర్భావ చరిత్రను దాని మహాత్మ్యాన్ని చెపుతున్నాను వినండి. పూర్వం అవంతీ నగరంలో వేదకర్మరతుడు, వేదాధ్యయన సంపన్నుడు, నిత్యాగ్నిహోత్రి, శివార్చనా శీలుడు అగు ఒక బ్రాహ్మణుడు ఉండేవాడు. అతనికి నలుగురు కొడుకులు. తండ్రితో సమానులు. పెద్దవాని పేరు దేవప్రియుడు, రెండవవాడు ప్రియమేధసుడు, మూడవవాడు సుకృతుడు, నాల్గవవాడు ధర్మవాహి. వారి శీలము, తపస్సు కారణంగా అవంతీ నగరం బ్రహ్మతేజస్సుతో ప్రకాశిస్తూ గొప్పకీర్తి ప్రతిష్ఠలను పొందింది.
ఆ కాలంలో రత్నమాలా పర్వతం మీద దూషణాసురుడు అనే రాక్షసుడు వైదిక ధర్మం మీది ద్వేషంతో దానికి ఆధారభూతులైన బ్రాహ్మణులను హింసిస్తూ ఉండేవాడు. అవంతీ నగర కీర్తిని, ఆ నలుగురు బ్రాహ్మణుల ధర్మనిష్ఠను, శివారాధనా తత్పరతను గూర్చి విని వాడు నగరం మీదకు దండయాత్రచేసి ముట్టడించాడు. నగరాన్ని వశం చేసికొని బ్రాహ్మణులున్న చోటికి వచ్చి నిలిచాడు. వారప్పుడు పరమేశ్వరారాధనా నిమగ్నమానసులై ఉండి రాక్షసుని పట్టించుకొనలేదు. బ్రాహ్మణుల నిర్లక్ష్యానికి మిక్కిలి కోపించిన అసురుడు "ఈ బ్రాహ్మణులను చంపండి" అని భటులను ఆజ్ఞాపించాడు. భటులు వాని ఆజ్ఞను నెరవేర్చబోయేటంతలో ఆ బ్రాహ్మణులు పూజిస్తున్న పార్థివ లింగ ప్రదేశంలో పెద్ద బిలం ఏర్పడి దాని నుండి హూంకారం చేస్తూ ఒక భయంకర ఆకారం ఆవిర్భవించి క్షణంలో దూషణాసురుని వాని సైన్యాన్ని భస్మీపటలం చేసింది. ఆ ఆకారాన్ని బ్రాహ్మణులు రుద్రుని మహాకాల స్వరూపంగా గుర్తించి అనేక విధాల స్తుతించి ఆ బిలమునందే స్థిరంగా ఉండమని ప్రార్థించారు. శంకరుడు 'తథాస్తు' అని పలికి అంతర్థానమయ్యాడు. ఆ లింగం యొక్క ఆధార పీఠం నాలుగు దిక్కుల క్రోసు వరకు విస్తరించి ఉంది. ఇది మహాకాలేశ్వర జ్యోతిర్లింగ ఆవిర్భావ చరిత్ర.
మునులారా! ఈ మహాకాలేశ్వరుని అర్చించి ఉజ్జయినీ నగర పాలకుడైన చంద్రసేన మహారాజు ఉత్తమ గతిని పొందాడు. ఆయన పరిపాలన లోనే ఒక గొల్లపిల్లవాడు బాల్యంలోనే తీవ్ర శివభక్తి యుతుడై మనసులోనే మహాకాలుని ధ్యానించి శివానుగ్రహమును పొందాడు.
ఆ బాలునికి హనుమంతుడు సాక్షాత్కరించి "వత్సా! నీ వంశంలో ఇప్పటికి ఎనిమిదవ తరంలో నందుడనే వాడు జన్మించి కీర్తిశాలి అవుతాడు. నారాయణుడు స్వయంగా శ్రీకృష్ణుడను పేరుతో జన్మించి వానికి పుత్రుడవుతాడు. ఈనాటి నుండి నీవు శ్రీకరుడు అనే పేరుతో ఖ్యాతిని పొందగలవు!" అని వరమిచ్చాడు. ఇది పుణ్యగాథ.

## ఓంకారేశ్వర ఆవిర్భావ గాథ
త్రిలోక సంచారి ఐన నారదుడు సంచారంలో భాగంగా పుణ్యక్షేత్ర, తీర్థ సంసేవనం చేస్తూ పశ్చిమ సముద్ర తీరమందున్న గోకర్ణేశ్వరుని సేవించి నర్మదలో అవగాహనం చేసి పర్వతరాజమైన వింధ్యను దర్శించాడు. అతిధి అభ్యాగత సేవా తత్పరుడైన వింధ్యరాజు ఆకాశవీధి నంటిన తన స్థావర రూపం అలా ఉండగానే జంగమ రూపాన్ని ధరించి భయభక్తులతో ఎదురేగి నమస్కరించి, నారదుని ఉచితాసనాసీనుని చేసి గర్వంతో ఇలా అన్నాడు. “ఓ నారద మహర్షీ! గతి తప్పకుండ ధరాభారాన్ని వహించే నా పర్వత కులంలో నే ధన్యుణ్ణి! కృతార్థుడను! భాగ్యవంతుడను! నా అంతటి వాడు లేడు. నా యందు సర్వము ఉంది. ఏ కాలంలోను నాకు ఏ లోపము లేదు!" ఇలా గర్వోక్తులాడి “మీరేమంటారు?" అన్నట్లుగా నారదుని ముఖంలోకి చూచాడు. దానికి కలహాశనుడైన నారదుడిలా ఇన్నాడు:
“ఓ పర్వత శ్రేష్ఠా! నేను గతంలో మేరువును సందర్శించినప్పుడు అతను కూడా నీలాగే మాట్లాడేడు! మాబోటి తీర్థయాత్రా పరాయణులకు మీ బోటి పెద్దల పట్టుదలలతోను, పంతాలతోను, స్పర్థలతోను పనేమిటి? అడిగినప్పుడు తెలిసి చెప్పకపోతే అదీ దోషమే! మీ ఇద్దరు అంతరంగముల యందు ఎట్టి భావాన్ని కలిగి ఉన్నారో ఆ విషయంలో తారతమ్య వివక్ష నేను చెయ్యలేను కాని లోకం మాత్రం మేరువును దేవతా స్వరూపంగా భావిస్తోంది! అతడు నీకంటె ఎత్తైన వాడు కూడా!" ఇలా పలికి వెళ్ళిపోయాడు నారదుడు.
వెంటనే వింధ్య పర్వత ప్రధానత్వాన్ని, దేవతా స్థానాన్ని కోరి ఓంకారేశ్వర స్థానానికి వెళ్ళి పార్థివ లింగాన్ని స్థాపించి శంకరుని గూర్చి తపస్సును ప్రారంభించింది. శంకరుడు ప్రత్యక్షం కాగా “నా కార్యాన్ని సాధించగల శక్తియుక్తులను, బుద్ధిని, బలాన్ని, సామర్ధ్యాన్ని ఇయ్యవలసింది." అని ప్రార్థించగా శంకరుడు "నీ ఇచ్చ ననుసరించి అలాగే నడచుకో!” అని వరమిచ్చాడు. అదే సమయంలో హరి, బ్రహ్మేంద్రాది దేవతలు వచ్చి శంకరుని పూజించి అక్కడనే స్థిరంగా ఉండమని ప్రార్థించారు. భక్త పరాధీనుడైన శంభుడు లోకహితాన్ని కోరి రెండు రూపాలలో నిలిచాడు. ఒకటి ప్రణవ స్వరూపమైన ఓంకారేశ్వర లింగం. 
రెండవది పార్థివమూర్తి నుండి పుట్టిన పరమేశ్వర లింగం. ఇది ఓంకారేశ్వర జ్యోతిర్లింగ ఆవిర్భావ గాథ.

## కేదారేశ్వర జ్యోతిర్లింగ ఆవిర్భావ గాథ
తొల్లి నరనారాయణులు బదరికాశ్రమంలో పార్ధివ లింగాన్ని స్థాపించి శంకరుని గూర్చి, అనేక కష్టనష్టాల కోర్చి తీవ్రమైన తపస్సును బహుకాలం చేయగా ఆయన ప్రత్యక్షమై వారి కోర్కెపై తుషార సంచ్ఛన్నమైన కేదారమందు కేదారేశ్వర నామంతో జ్యోతిర్లింగ రూపంలో స్థిరంగా ఉండిపోయాడు. బహుమహిమాన్వితమైన క్షేత్రం అది. సకల దేవతా సమూహం ఆయనను నిత్యము సేవిస్తూ ఉంటారు. ఆయనను సేవించిన మానవులకు ఏ దుఃఖము ఉండదు. పాండవులు ఆయన దర్శనానికి వెళ్ళినప్పుడు శివుడు వారి భక్తిని పరీక్షింప గోరి మహిష రూపంలో ప్రత్యక్షమై పారిపోబోతూంటే వారాయన తోకను పట్టుకొని పలుమార్లు ప్రార్థించారు. అప్పుడాయన శిరోభాగం నేపాలులో ఆ రూపంలోనే స్థిరపడింది. పాండవులాయనను పూజించి ముందుకు సాగారు. కేదారంలో శివుని సందర్శించి ఆయన రూపంలో ఉన్న కంకణాన్ని దానం చేసిన భక్తుడు శివునకు మిక్కిలి ప్రీతిపాత్రుడవుతాడు. ఆయన సర్వేశ్వరుడే అయినా భరత ఖండానికి విశేషించి ప్రభువు. భరత ఖండం ఆయన రూపంలో అంటే లింగరూపంలో ఉంటుంది. ఇది పవిత్ర గాథ.

## భీమేశ్వర జ్యోతిర్లింగ ఆవిర్భావ గాథ
మునులారా! లోక హితార్థం శంకరుడు కామరూప ప్రాంతంలో భీమశంకరుడై స్థిరంగా నిలిచిన వృత్తాంతాన్ని చెపుతున్నాను వినండి! పూర్వం ఈ సహ్య పర్వత ప్రాంతంలో భీముడనే రాక్షసుడు ఉండేవాడు. వాని తల్లి పేరు కర్కటి. ఆమె భర్త విరాధుడు. విరాధుని శ్రీరామచంద్రుడు సంహరించగా కర్కటి తన తల్లిదండ్రులైన పుష్కసి- కర్కటుల వద్దనే ఉంటూ వచ్చింది. ఒక రోజున కుంభకర్ణుడు అరణ్య సంచారం చేస్తూ ఈ ప్రాంతానికి వచ్చి కర్కటితో స్నేహం చేసి కొంతకాలం ఉన్నాడు. ఫలితంగా ఆమె గర్భాన్ని ధరించి భీముని కన్నది. కుంభకర్ణుడు వారిద్దరిని విడిచి లంకకు వెళ్ళిపోయాడు. కర్కటి తల్లిదండ్రులను అగస్త్య శిష్యుడైన సుతీక్షుడు అనే ఋషి భస్మం చేశాడు. ఈ పరిస్థితులలో కర్కటి కొడుకుతో కూడి రోజులు వెళ్ళబుచ్చుకొంటూ ఉండగా...
ఒక రోజున భీమాసురుడు తల్లిని "అమ్మా! నా తండ్రి ఎవరు? ఎక్కడున్నాడు? నా జన్మ వృత్తాంతం చెప్పవలసింది" అని అడిగాడు. ఆమె అంతా వివరంగా చెప్పింది. తల్లినోట
రావణ కుంభకర్ణులు శ్రీరాముని చేతిలో హతులైనారని విన్న భీముడు అందరు రాక్షసులవలెనె విష్ణువు మీద ద్వేషాన్ని పూని పగను సాధింప నెంచి బ్రహ్మను గూర్చి పదివేల సంవత్సరాలు తపస్సుచేసి వరాలను పొంది దేవతలను, ఋషులను, సాధువులను, సజ్జనులను బాధించటం మొదలు పెట్టాడు. గొప్ప శివభక్తుడైన కామరూప దేశాధిపతిని జయించి అతని రాజ్యాని హస్తగతం చేసికొని అతనిని అతని భార్య ఐన దక్షిణా దేవిని కారాగారంలో బంధించాడు. వారు చేసేదేమీ లేక కారాగారంలోనే మట్టితో లింగాన్ని చేసి ప్రాణప్రతిష్ఠ జరిపి మానసిక పూజ మొదలు పెట్టారు.
ఇంద్రాది దేవతలు కూడా విధి మాధవులను ముందుంచుకొని శంకరుని వద్దకేగి భీమాసురుని సంహరించి లోకాలను రక్షించమని వేడుకొన్నారు. శంకరుడు వారికి అభయాన్నిచ్చి పంపించి తన భక్తులైన కామరూప దేశ రాజదంపతులను రక్షించటం కొరకు అక్కడ ప్రత్యక్షమయ్యాడు. ఇంతలో... తనను మట్టుపెట్టటానికి కామరూప రాజు ఏదో తాంత్రిక ప్రక్రియ నడుపుతున్నాడని విని భీమాసురుడు ఆయనను సంహరించటానికి అక్కడికి వచ్చి ముందుగా పార్థివ లింగాన్ని కత్తితో నరకటానికి సిద్ధపడే సరికి శంకరుడు ప్రత్యక్షమై భీమాసురుని వాని సైన్యాన్ని తన క్రోధాగ్ని జ్వాలలచే దహించాడు. వనమంతా రాక్షసుల భస్మరాసులచే నిండిపోయింది. అక్కడ అనేక సిద్ధులను ఇచ్చే ఓషధులు పుట్టాయి. ఆ భస్మకు అనేక మహిమలున్నాయి. ఆ భస్మను ధరిస్తే భూతప్రేత పిశాచాదుల బాధ ఉండదు. ఎలాటి రోగాలైనా నయమవుతాయి. ఇప్పటికి ఆ ప్రాంత ప్రజలు శివాగ్ని సంపర్క జనితమైన వనౌషధులను, భస్మను ఉపయోగించుకొని అనేక ప్రయోజనాలను పొందుతున్నారు. నారదాది మునులు ఇతర ఋషులు, దేవతలు ప్రార్దింపగా శంకరుడు జ్యోతిర్లింగ రూపంలో అక్కడ స్థిరంగా నెలకొని ఉన్నాడు. ఇది భీమాసుర జ్యోతిర్లింగావిర్భావ గాథ! పరమ పవిత్రమైనది.

## కాశీ విశ్వేశ్వర జ్యోతిర్లింగ, కాశీక్షేత్ర ఆవిర్భావ చరిత్ర
మునులారా! మీకిప్పుడు కాశీ విశ్వేశ్వర జ్యోతిర్లింగ ప్రభావాన్ని కాశీ క్షేత్ర మాహాత్మ్యాన్ని గూర్చి సంగ్రహంగా చెపుతున్నాను వినండి! దాని చరిత్రను వంద సంవత్సరాలు చెప్పినా సమగ్రంగా వర్ణించలేం! సృష్టి అవ్యక్త స్థితిలో ఉన్నప్పుడు సృష్టికి కారణభూతమైన పరబ్రహ్మము మాత్రమే ఉండేది. అది నిత్యము, శాశ్వతము, చిదానంద ఘనము, అద్వితీయమూను! ఆ బ్రహ్మమునకు రెండవదాని యందు ఇచ్చ లేదా సంకల్పం కలిగింది. ఆ నిర్గుణ, నిరాకార పరబ్రహ్మమే సగుణమై, సాకారమై శివ నామ విఖ్యాతిని పొందింది. ఆ సగుణ రూపమైన “శివమ్" స్త్రీ, పురుష భేదంచే రెండు రూపాలను పొందినప్పుడు పురుష రూపానికి 'శివుడు' అని, స్త్రీ రూపానికి 'శక్తి' అని ఖ్యాతి కలిగింది. చిదానంద స్వరూపులు, ఇంద్రియాతీతులు అగు శివ శక్తుల నుండి వారి మాయా ప్రభావంచే ప్రకృతి-పురుషులు ఉద్భవించారు. ఇక్కడ మాయ అంటె అది వారి కంటె వేరైనదేమీ కాదు. అది వారి జగన్నిర్మాణ సామర్థ్యరూపమైన శక్తి. పంచ జ్ఞానేంద్రియాలచే మనం ఏ ప్రపంచజ్ఞానాన్ని పొందుతున్నామో అదంతా ప్రకృతి. దానికి ఆధార భూతంగా నిలిచిన చైతన్యమే పురుషుడు.
ప్రకృతి పురుషులకు, నిర్గుణ పరబ్రహ్మము నుండి, తపస్సు చేసి ఆపైన సర్వశ్రేష్ఠమైన సృష్టిని చేయండి అని సందేశం (శబ్దం) వినవచ్చింది. అప్పుడా ప్రకృతి - పురుషులు విస్మితులై "ఓ ప్రభూ! తపస్సు చేయటానికి తగిన స్థలం లేదు. తపస్సు అంటే ఏమిటి? దానిని ఎలా చేయాలి? ఎక్కడ కూర్చుని చేయాలి?" అని ప్రశ్నించారు. అప్పుడు నిర్గుణుడైన శివుడు తేజో ఘనము, శుభకరము, పంచక్రోశాత్మకము, సమస్తమైన పరికరాలతో కూడినది అగు సుందరమైన నగరాన్ని (భూభాగాన్ని) నిర్మించాడు. అంతరిక్షంలో దానిని చూచిన పురుషుడు (శ్రీమన్నారాయణుడు) దానిని అధిష్ఠించి శివుని ధ్యానిస్తూ చిరకాలం తపస్సు చేశాడు. ఆయన శ్రమ (తపన) నుండి అంతులేని దివ్యజలం ఆవిర్భవించి ఆ శూన్యమంతా ఆ జలంచే నిండి పోయింది. ఇతరమైనదేమీ లేదు. అప్పుడు నారాయణుడు అద్భుతరస నిమగ్నుడయ్యాడు. ఇంతలో శివ ప్రభువు చెవినుండి జారి ఒక మణి నారాయణుని ఎదురుగా ఆ భూభాగం మీద పడింది. ఆ మణి పడిన స్థలమే మణికర్ణిక అను మహిమాన్వితమైన తీర్థం ఐంది. మణి అంటే దివ్యమైన రత్నం (శిల) అని మాత్రమే కాకుండ దివ్యమైన ఓషధి అనే అర్థాన్ని కూడ కొందరు చెపుతారు. దివ్య జలాలలో పంచక్రోశ విస్తీర్ణమైన భూభాగం కొట్టుకొని పోకుండ నిర్గుణుడైన శివ పరమాత్మ దానిని తన త్రిశూలం మీద ఎత్తి నిలపెట్టాడు. అప్పుడు పురుష శబ్ద వాచ్యుడైన శ్రీమన్నారాయణుడు తన భార్య అయిన ప్రకృతి (లక్ష్మి)తో కూడి ఆ దివ్య జలాలమీద నిద్రించాడు. నిద్ర అంటే శంకరుని ధ్యానించాడు. ఆ ధ్యానంలో శంకరుని శాసనంచే ఆయన నాభికమలం నుండి బ్రహ్మ పుట్టాడు. ఆయన శివుని ఆజ్ఞను పొంది చతుర్దశ భువనాత్మకమైన ఈ సృష్టిని నిర్మించాడు.
అప్పుడు శివ పరమాత్మ తన త్రిశూలం మీద ఎత్తినిలపెట్టిన పంచక్రోశ విస్తీర్ణమైన భూభాగాన్ని (కాశీ నగరాన్ని) బ్రహ్మాండంలోని మనుష్య లోకంలో విడిచి పెట్టి బ్రహ్మ, విష్ణువుల నుద్దేశించి ఇలా అన్నాడు: "ఈ కాశి లోకంలో శుభాలనిచ్చేది, కర్మ బంధాలను నశింప చేసేది, మోక్ష సాధనమైన జ్ఞానాన్ని ప్రకాశింప చేసేదీను! ఇది నాకు మిక్కిలి ప్రియమైనది. ఓ విష్ణూ! నీవు ఈ దివ్యక్షేత్రాన్ని ఎప్పటికీ విడిచి పెట్టవద్దు" ఇలా చెప్పి తను స్వయంగా అవిముక్త లింగాన్ని స్థాపించాడు. ప్రలయ కాలంలో కూడ కాశీనగరం నశించదు. ఆ సమయంలో శంకరుడు దానిని త్రిశూలం మీద ఎత్తి పట్టుకొని తిరిగి బ్రహ్మగారు సృష్టిని చేయగానే భూమి మీదికి దింపుతాడు. కర్మలను ఆకర్షించి నశింప చేస్తుంది కనుక దీనికి 'కాశి' అనే పేరు వచ్చింది. మునులారా! ఇతర క్షేత్రాలలో సారూప్యముక్తి (భగవానునితో సమానమైన రూపాన్ని కలిగి ఉండటం) మాత్రమే లభిస్తుంది. కాశీలో సాయుజ్య ముక్తి (భగవానునిలో ఐక్యం కావటం) లభిస్తుంది. దేవతలు సైతం ఇక్కడ మరణాన్ని కోరుకొంటారు అంటే ఇతరుల గురించి చెప్పేదేముంది!
కాశీ నగరం బ్రహ్మసృష్టిలోనిది కాదు. ఇది మహేశ్వరునిచే స్వయం నిర్మితం. క్షేత్రము, తీర్థము, దైవతము ఈ మూడు ముక్తి ప్రదములే! ఈ మూడూ కలిసిన క్షేత్రం కాశి. మోక్షదాయకమైన సప్త పురముల అంశలు కాశీలో ఉన్నాయి. అవిముక్త క్షేత్రము, ఆనంద కాననము, మహాశ్మశానము, రుద్రగేహము ఈ పేర్లన్ని కాశీకి నామాంతరాలు. లక్షతీర్థాలాడినా కాశికా తీర్థంలో మునక వేయకపోతే మోక్షం లేదు. మరణ కాలంలో జీవులకు చెవులలో శివుడు ఓంకారాన్ని ఉపదేశించి మోక్షాన్ని ఇస్తాడు. ఆ దృశ్యాన్ని చూచి అమరులు తమ వృథా జీవనానికి సిగ్గుపడుతూ ఉంటారు. చావులేని మొండి బ్రతుకులు కల బృందారకులకు మోక్షమెక్కడ? తెలియకుండ స్పృశించినా అగ్ని ఎలా దహిస్తుందో అలాగే ఇచ్ఛలేకుండ స్నానం చేసినా గంగ పాపాలను దహిస్తుంది. ఈ కాశీక్షేత్ర మహిమ చాల గొప్పది.

## గోదావరి మరియు త్రయంబకేశ్వర జ్యోతిర్లింగ ఆవిర్భావ గాథ
పూర్వం గౌతమ మహర్షి తన భార్య ఐన అహల్యతో కూడి దక్షిణ దిక్కున గల బ్రహ్మగిరి ప్రాంతంలో తపస్సు చేసికొంటూ ఆశ్రమ జీవితాన్ని గడుపుకొంటూ ఉండేవాడు. ఎంతటి వారికైనా కాలం ఒక్క రీతిగా వెళ్ళదు గదా! సుఖదుఃఖాలు కాలంలోనే సంప్రాప్తమవుతాయి! ఒకప్పుడు ఆ ప్రాంతంలో భయంకరమైన అనావృష్టి పరిస్థితులు ఏర్పడ్డాయి. ప్రాణాధారమైన నీరు, ఆహారము లభించని కారణంగా మనుష్యులు, పశువులు, పక్షులు ఇతర ప్రాణికోట్లు వలసలు వెళ్ళిపోయాయి. కొన్ని అసువులు విడిచాయి. అట్టి సమయంలో తక్కిన మహర్షులందరు పరమ తపోనిధి ఐన గౌతముని సమీపించి "ఓ కృపా నిధీ! పరమదయాళూ! శివ భక్తాగ్రగణ్యా! తపోజ్ఞాననిధీ! నీ తపః ప్రభావంచే వర్షాన్ని కురిపించి సకల ప్రాణికోట్ల ప్రాణాలను కాపాడండి! భూతదయను మించిన ధర్మం లేదు గదా! ఈ విషయంలో మేము అశక్తులము!" అని ప్రార్థించారు.
అంత ధర్మనిరతుడు, సకల ప్రాణిహితుడు, సకలామ్నాయ పారంగతుడు అయిన గౌతముడు వరుణుని ఉద్దేశించి సాత్త్వికమైన తపస్సును చేశాడు. వరుణుడు ప్రీతుడై వరాన్ని కోరుకొమ్మనగా శాశ్వత ఫలాలను ఇచ్చేది. స్థిరమైన పుణ్యాలను అగణ్యంగా ఒసగేది, సకల ప్రాణికోట్లకు జీవనాధారమైనది, సిరిసంపదలకు ఆలవాలమైనది అగు అక్షయ జలాలను అనుగ్రహించ వలసిందని గౌతముడు ప్రార్ధించాడు. మహర్షి పరోపకార బుద్ధికి సంతసించిన వరుణుడు చేయి లోతు గోతిని త్రవ్వమని ఆదేశించగా ఆయన అలాగే చేశాడు. జలాధిపతి ఐన వరుణుడు దానిని మధురమైన అక్షయ జలాలతో నింపి ఇలా ఆశీర్వదించాడు: “ఓ మహర్షీ! ఈ జలాలు అక్షయమగుటే కాక ఇది గొప్ప తీర్థమై నీ పేరుతో ప్రసిద్ధిని పొందుతుంది. ఇక్కడ చేసిన తపస్సు, హోమము, దేవ యజ్ఞం, పితృతర్పణం, శ్రాద్ధ కర్మలు, దానాదులు ఇవన్నీ కూడ అక్షయ పుణ్యలోకాలను మానవులకు ప్రసాదిస్తాయి.” ఇలా పలికి అంతర్ధాన మయ్యాడు వరుణుడు.
మునులారా! లోకంలో పరోపకారాన్ని మించిన ధర్మం లేదు గదా! ఉత్తములెప్పుడూ వారికి కలిగిన కష్టాన్ని సహించి ఇతరుల దుఃఖాన్ని పోగొట్టటానికే ప్రయత్నిస్తారు. చెట్లు, చందనం, చెఱకు, బంగారం ఇవి పరోపకారం కొరకే పుట్టాయి. దయాస్వభావుడు, అహంకారం లేనివాడు, పరోపకారి, జితేంద్రియుడు ఈ నలుగురు పుణ్యమూర్తులు ఈ భూమండలాన్ని నిలబెట్టే స్తంభాలవంటి వారు.
ఆ అక్షయ జలాలతో ఆ ప్రాంతమంతా సస్యశ్యామలమైంది. కరువు అనేది లేకుండ మాయమైంది. అనేక మంది మునులు తమ తమ భార్యాబిడ్డలతో, పశుసంపదతో అక్కడకు వచ్చి స్థిర నివాసం ఏర్పరచుకొన్నారు. శ్రవణ సుఖాన్ని ఇచ్చే పక్షి గణాల కిలకిలా రావాలతో ఆ వనమంతా శోభాన్వితమైంది. పాడి పంటలతో, సిరి సంపదలతో తులతూగింది. గౌతముని ప్రభావంతో ఆ ప్రాంతమంతా ఆనందం వెల్లి విరిసింది. క్రమంగా గౌతమ మహర్షి ఆశ్రమ ప్రాంతం నాల్గువైపులా విస్తరించింది. అనేక మంది శిష్యులు వచ్చి చేరారు. అది ఒక పెద్ద గురుకులమైంది. ఆయన పేరు ప్రఖ్యాతులు శరత్కాల కౌముదివలె వ్యాపించాయి.
మునులారా! ఇలా ఉండగా ఆ వనంలోని ఇతర మునులకు, ముని పత్నులకు అహల్యా గౌతముల యందు ఈర్ష్యా అసూయలు పొటమరించాయి. ఎంతటి వారైనా అరిషడ్వర్గాలను జయించలేరు! ఈర్ష్యా అసూయలను అణచుకోలేరు! వారందరు అహల్యా గౌతములను అక్కడి నుండి పంపించి వేయాలనే విషయంలో ఏకాభిప్రాయానికి వచ్చారు. వారు తమ తపశ్శక్తిచే బక్క చిక్కిన ఒక మాయాగోవును సృష్టించి గౌతముని ఆశ్రమం లోనికి తోలారు. ఆ ఆవు గౌతముని పంట పొలంలో పడి మేస్తూ ఉండగా గౌతముడు చూచి ఎండుగడ్డి పరకలతో దానిని అదలించాడు. గడ్డిపోచ తగలగానే ఆ మాయాగోవు మరణించింది.
వెంటనే అదే అదనుగా మునులు, ముని పత్నులు అహల్యా గౌతములను చుట్టుముట్టి "ఓ గౌతమా! నువ్వు గోహత్య చేశావు. అంతకంటె మహా పాతకం మరొకటి లేదు. నీ ముఖం కూడ చూడరాదు. నీ ముఖ దర్శన మాత్రం చేతనే మాకు పాపాలు అంటుకొంటాయి. నువ్విక్కడ ఉంటే మా కర్మకాండ అంతా వ్యర్థమే! అవి ఫలాలను ఇయ్యవు! ఇంద్రాది దేవతలు మా హవిస్సులను స్వీకరిస్తారనేది ఈ పైన కల్ల. కనుక నీవు నీ కుటుంబంతో, శిష్యులతో కూడి కాశీ నగరానికి వెళ్ళిపో. అక్కడ నిత్యుడు, శాశ్వతుడు ఐన విశ్వేశ్వరుడున్నాడు. సకల కల్మష హారిణి అయిన గంగ ఉంది. శాశ్వతంగా అక్కడ ఉండిపో" అని నిందించారు. ఇంకా అనేక నిందావాక్యాలను పలికి దూషించారు. మునుల కాపట్యాన్ని గ్రహించలేని గౌతముడు భార్యతో కూడి కాశీ నగరాన్ని చేరుకొన్నాడు. చేరుకొని తీవ్రమైన తపశ్చర్యకు ఉపక్రమించాడు. శివుడు ప్రత్యక్షమై గౌతమ మునికి బ్రహ్మగిరిని చేరుకొని అక్కడే తపస్సును కొనసాగించమని చెప్పాడు. గౌతముడు కాశీ నగరాన్ని విడిచి కొద్ది రోజులు పయనించి భార్యతో కూడి బ్రహ్మగిరికి వచ్చి చేరాడు. వచ్చి...
ఆ పర్వతానికి నూటొక్క సార్లు ప్రదక్షిణం చేసి గౌతమీ తీర్థం చెంత కూర్చొని మట్టితో పార్థివ లింగాన్ని నిర్మించి ప్రతిష్ఠ చేసి యథావిధిగా అర్చించటం మొదలు పెట్టాడు. ఆయన భార్య, శిష్యులు కూడ ఆయనకు తోడుగా నిలిచారు. ఆయన సద్బుద్ధికి మెచ్చిన శంకరుడు పార్వతితో, ప్రమథ గణాలతో కూడి ప్రత్యక్షమై ఇలా అన్నాడు. "ఓ గౌతమమునీ! పరోపకార పరాయణుడవైన నీవు ధన్యుడవు! కృతార్థుడవు! సర్వ కాలములలోను
పాపరహితుడవు! మీ దంపతుల నామ స్మరణ మాత్రం చేతనే మానవులు పాప విముక్తులవుతారు! అట్టిచో మీకు పాపమెక్కడిది? నీ తపశ్శక్తిని చూచి సహించలేని కొందరు కృతఘ్నులు ఈ నీచపు పనికి సిద్ధపడి మాయా గోవును సృష్టించి అభిచార క్రియచే దానిని వారే చంపి ఆ హత్యానేరాన్ని నీమీద మోపి నిన్ను బహిష్కరించారు. ఏ దురాత్ములైతే నీకు ఆపదను కలిగించారో వారే పాపాత్ములు, దురాచారులు, కృతఘ్నులు అవుతారు. గోహత్యా మహా పాతకం వారినే చుట్టుకొంటుంది వారికి ఎక్కడైనా నిష్కృతి లేదు. ఈ పాప కార్యానికి ఒడిగట్టిన వారు ఐదుగురు. మిగిలినవారు వారి మాయలో పడ్డారు. నీకు ఏమి వరం కావాలో కోరుకో!"
గోహత్యా పాపంతో కుమిలిపోతున్న గౌతముడు అందరుమునులు వింటూ ఉండగా మహాదేవుడు పల్కిన ప్రేమదయార్ద్ర వచనాలకు సంతసించి ఇలా ప్రార్దించాడు. “ఓ మహేశ్వరా! ఆ ఐదుగురు మునులు నాకు మహోపకారం చేశారు. వారలా చేసి ఉండకపోతే నీ దర్శనం లభించి ఉండేది కాదు కదా! నాకింత మహద్భాగ్యాన్ని కలిగించిన వారు ధన్యులు. నీ శిరసు మీది గంగను ఇక్కడ విడిచి లోకోపకారం చేయి. నేనింతకంటె కోరేదేమీ లేదు.
భక్తవత్సలుడైన గంగాధరుడు సంతసించి తన జటాజూటము నందలి గంగను అక్కడ విడిచి దానికి పుష్కర ప్రభావాన్ని కల్పించాడు. దేవతలు, మరియు అక్కడి శివభక్తులైన మునుల కోరికచే తానక్కడ త్య్రంబకేశ్వర నామంతో జ్యోతిర్లింగ స్వరూపంగా ఉండిపోయాడు. గౌతమమునిని ఇంకా ఇలా ఆశీర్వదించాడు "ఓ మహర్షీ! ఇక ఈ పైన ఈ జలాలు అక్షయంగా ప్రవహిస్తాయి. ఇది గొప్ప తీర్ధమవుతుంది. ఈ దివ్య వాహిని నీ పేరుతో "గౌతమి" నదిగా దక్షిణ భారత ఖండంలో ప్రసిద్ధి వహించి ప్రజలచే నిత్యము పూజింపబడుతుంది. ఇది 'దక్షిణ గంగ'గా వాసికెక్కుతుంది. దీని మహిమ వర్ణనాతీతం! దీనిని ఆశ్రయించిన మనుజులకు ఈ గంగ సకల సంపదలను ఇస్తుంది." ఇలా ఆశీర్వదించి అంతర్హితుడయ్యాడు మహేశ్వరుడు.
సూతుడు శౌనకాది మహర్షులతో ఇలా అంటున్నాడు: "ఓ ఋషులారా! గౌతముడు స్వయంగా ప్రార్థించగా అ గంగ బ్రహ్మగిరి నుండి ఉదుంబర వృక్షం కొమ్మనుండి ఆవిర్భవించి క్రిందికి దిగి ప్రవహించింది. గౌతముడు, శిష్యులు ఇతర మహర్షులు అందులో ఆనందంతో మునకలు వేశారు. ఆయనతో విరోధాన్ని పూనిన మునులు రాగానే గంగ అదృశ్యమైంది. గౌతముడు చేతులు జోడించి గంగా స్తోత్రాన్ని పఠించి వారిని క్షమించి కరుణతో దర్శనమీయ వలసిందని ప్రార్ధించాడు. అప్పుడు ఆకాశవాణి ఇలా పలికింది. “ఓ మునులారా! వినండి! పరమ దయాళువైన గౌతముని విషయంలో ఈర్ష్యను, అసూయను పొందిన వీరు పరమ దుర్మార్గులు. కృతఘ్నులు! ద్రోహులు! పాపాత్ములు! నాస్తికులు. కనుక వీరి ముఖం చూడరాదు."
దానికి సమాధానంగా గౌతముడు "తల్లీ! పాపులను ఉద్దరించటం కొరకు ఉద్భవించిన దానవు! రాగద్వేషాదులతో నీకు పనిలేదు. ఆగ్రహించకు! వారిని క్షమించు. ఎవడైతే అపకారం చేసిన వానికి ఉపకారం చేస్తాడో వాని వలన ఈ లోకంలో నేను పవిత్రుడనవుతున్నానని భగవానుడు సెలవీయ లేదా? అందరూ ముక్తికి అర్హులే కదా! బిడ్డల అజ్ఞాన విలసితమైన దుడుకు చేష్టలను తల్లి క్షమించక పోతే లోకంలో ఇతరులెవరు క్షమిస్తారు?" అని ఆత్మజ్ఞాన పూర్వకమైన బుద్ధితో ప్రార్థించాడు. ఆమె ముని సద్బుద్ధిని ప్రశంసించి పాపాత్ములైన మునులకు ప్రాయశ్చిత్తాన్ని విధించి వారిని గౌతముని అదుపు, ఆజ్ఞలలో ఉండమని ఆజ్ఞాపించి అంతర్హితురాలైంది. వారలాగే ప్రాయశ్చిత్త కర్మను నెరవేర్చి గౌతముని క్షమించమని వేడుకొన్నారు. ముని గంగాద్వారానికి క్రింది భాగములో కుశావర్తమనే గోతిని తీసి గంగాదేవిని అందులో స్థిరంగా ఉండవలసిందని ప్రార్ధించగా ఆ అమ్మ అందులో ప్రవేశించింది.
మునులారా! ఈ సందర్భంలో గౌతమ మహర్షి శివద్వేషులైన ఆ మునులను శపించినట్లుగా కూడా నేను పెద్దల ద్వారా వినియున్నాను. కల్ప భేదాన్ని అనుసరించి అది కూడా నిజమే. గౌతముడు వారినిలా శపించాడు: “ఓ మునులారా! దుర్మార్గులైన మీరు శివభక్తుడనైన నాకు మోసబుద్ధితో మాయను పన్ని విశేష దుఃఖాన్ని కలిగించారు. మీరు సర్వదా ఈశ్వర స్వరూపమైన వేదమునందు శ్రద్ధలేనివారు అగుదురు గాక! ఈనాటి నుండి మీకు వేద విహితమైన సత్కర్మల యందు. విశేషించి మోక్షము నిచ్చే శైవ మార్గము నందు శ్రద్ధ కలుగకుండు గాక! ఈనాటి నుండి మీకు మోక్షమార్గ విరుద్ధమైన, వేద బాహ్యమైన చెడు మార్గము నందు నిత్యము శ్రద్ధ కలుగు గాక! ఈనాటి నుండి మీ లలాటములు మట్టి పూసినవి అగుగాక, ఓ బ్రాహ్మణులారా! మట్టిని పూసిన లలాటములుగల మీరు నరకములో పడెదరు గాక! మీరు శివుడు మాత్రమే పరదేవతగా కలవారు కాకుందురు గాక! మీరు అద్వితీయుడగు శివుని ఇతర దేవతలతో సముడని భావించెదరు గాక! మీకు శివపూజ మొదలగు కర్మలయందు, శివపరాయణులగు భక్తులయందు మరియు శివ సంబంధమైన
పర్వదినముల యందు ఎన్నటికైనను ప్రీతి కలుగకుండు గాక! ఓ బ్రాహ్మణులారా! మీ పుత్ర పౌత్రాది సంతానము శివభక్తి లేనివారు అగుదురు గాక! మీరు మీ సంతానముతో కూడి నిశ్చయముగా నరకమును పొందెదరు గాక! మీరందరు దుఃఖముచే మరియు దారిద్య్రముచే పీడింపబడు వారు, మోసగాళ్ళు, ఇతరులను నిందించు వారు, కాల్చిన ముద్రల చిహ్నములను శరీరముపై ధరించువారు అగు చండాలురు అగుదురు గాక!"
పరమ పవిత్రుడైన గౌతమ ముని తనపై మోస బుద్ధితో గోహత్యా నేరాన్ని మోపిన దుష్టమునులను ఇలా శపించి అహల్యతో కూడి తన ఆశ్రమంలో శివారాధనా తత్పరుడై జీవించాడు. ఆ మునులు గౌతమ శాపానికి దుఃఖించి శైవ ధర్మబహిష్కృతులై కాంచీ నగరంలో నివాసాన్ని ఏర్పాటు చేసికొని జీవించటం మొదలు పెట్టారు. వారి సంతానం కూడా వారి వలెనే శివధర్మనుండి బహిష్కరింపబడ్డారు. గోదావరి పుట్టుక, త్ర్యంబకేశ్వర ఆవిర్భావగాథ ఈ రెండు పరమ పవిత్రమైనవి.

## వైద్యనాథేశ్వర జ్యోతిర్లింగ ఆవిర్భావ గాథ
పూర్వం రాక్షస శ్రేష్ఠుడు, గర్విష్టి, అభిమానధనుడు ఐన రావణుడు హిమవత్పర్వతం మీద ఉన్న కైలాస శిఖర ప్రాంతానికి చేరి శివుని గూర్చి భయంకరమైన రాజన తపస్సును చేశాడు. ఐనా శంకరుడు ప్రసన్నం కాలేదు. మరింత పట్టుదలతో సిద్ధిస్థానమనే పేరుగల హిమవత్పర్వత దక్షిణ భాగాన్ని చేరుకొని అక్కడ పెద్ద గోతిని తీసి దాని యందు అగ్నిని స్థాపించి దాని సమీపంలో శివుని ప్రతిష్ఠించి హోమాలను చేస్తూ వచ్చాడు. వేసవి. కాలంలో పంచాగ్ని మధ్యమందు, వానాకాలం నేలమీద మరియు శీతకాలంలో పీకలోతు నీళ్ళలోను మునిగి ఘోరమైన తపస్సును చేశాడు. ఐనా శంకరుడు ప్రసన్నుడు కాలేదు. కార్యాన్ని సాధింపనెంచి కఠోరము, సాహసోపేతము ఐన నిర్ణయాన్ని తీసుకొన్నాడు రావణుడు. వరుసగా ఒక్కొక్క తలను నరికి శంకరుని స్తుతిస్తూ హోమగుండంలో హవిస్సుగా సమర్పిస్తూ అర్చించటం మొదలు పెట్టాడు. అలా తొమ్మిది తలలను నరికి సమర్పించి పదవ తలను ఖండించుకో బోయే సరికి శంకరుడు ప్రత్యక్షమై నీ వాంఛితాన్ని నెరవేరుస్తాను కోరుకొమ్మని పల్కగా శంకరుడు సైతం నిత్యమూ పూజించే ఆత్మలింగాన్ని కోరుకొన్నాడు.
శంకరుడు సంకట స్థితిలో పడ్డాడు కాని తామసులకు తపశ్శక్తులు వారి నాశనానికే దారితీస్తాయి అని స్మరించి సరే అని పల్కి ఇలా అన్నాడు: “ఓ రావణా! ఈ లింగాన్ని నీవు లంకకు చేరి ప్రతిష్ఠించే పర్యంతము నేలమీద పెట్టవద్దు. నేలపై పెడితే అది అక్కడే స్థిరంగా ఉండిపోతుంది. దానిని కదపటం ఎవరివల్ల కాదు! మంచి పనులకు విఘ్నాలు అనేకం గదా!" అంత రావణుడు "ఇరవై చేతులు గల నాకు అదేమంత దుర్ఘటమైన విషయం కాదు! నేలను తాకించకుండ లింగాన్ని లంకకు చేరుస్తాను." అని ఆత్మ విశ్వాసంతో పలికి లంకకు పయనమయ్యాడు. మార్గ మధ్యంలో మూత్ర విసర్జన ఆవశ్యకమైంది. రావణునికి తెలియకుండ అతని వెంట పడ్డాడు వినాయకుడు. తనను పూజించకుండ కార్యాన్ని ప్రారంభించిన రావణుని ప్రయత్నానికి విఘ్నం కలిగించాలని ఎదురు చూస్తున్నాడు. రావణుడు ఒక చోట ఆగి గోవులను కాస్తున్న గోపాలకుని పిలిచి లింగాన్ని వాని చేత పెట్టి నేలపై పెట్టవద్దని హెచ్చరించి అలా దూరంగా వెళ్ళాడు దశగ్రీవుడు. శంకరుని మహిమచే ఆ లింగం బరువు క్రమంగా అధికంకాగా దానిని నేలపై పెట్టి అంతర్హితుడైనాడు గోపాలుని వేషంలో ఉన్న విఘ్నేశ్వరుడు. ఆ వజ్రలింగం నేటికీ స్థిరంగా అక్కడే ఉండి వైద్యనాథేశ్వరుడు అనే పేరుతో పూజలందుకొంటూ దివ్య మహిమతో విరాజిల్లుతూ ఉన్నది.
శంకరుని నుండి అనేక వరాలను పొందిన రావణుడు లంకను చేరి ప్రియురాండ్రతో కూడి సమస్త ఐశ్వర్యాలను అనుభవిస్తూ ఇష్టకథా వినోదాలతో ప్రొద్దుపుచ్చుతూ వచ్చాడు. ప్రతి నిత్యము వైద్యనాథేశ్వరుని సేవిస్తూ ఉండేవాడు. ఇలా ఉండగా శంకర వరప్రసాదలబ్ధ బలగర్విత తేజోవిరాజమాన బాహుపరాక్రమ సంపన్నుడైన దశగ్రీవుని వలన భవిష్యత్తులో కీడును శంకించారు ఇంద్రాది బృందారకులు. నీలగ్రీవుని చేతనే దశగ్రీవుని శపింపచేసి వాని మదమణచాలనే సంకల్పంతో నారదుని ప్రార్థించగా అతను వారికి అభయమిచ్చి కదిలాడు. రావణుని కొలువు కూటానికి చేరాడు. అతిథి సత్కారాలను గైకొని ఇలా అన్నాడు నారదుడు: "ఓ దశకంఠా! నువ్వీమధ్య గతంలో ఎవరూ చేయని సాహసాన్ని చేసి కాలకంఠుని మెప్పించి అనేక వరాలను పొంది అజేయుడవై వచ్చావని విన్నాను. ఆ వృత్తాంతాన్ని చెప్పు. చెవులారా వింటాను!" పూసగ్రుచ్చినట్లు అంతా వివరించాడు రావణుడు. నారదుడు. తలపంకించి "ఓ రావణా! ఈ త్రిమూర్తులను నమ్మరాదు. దేవతలు ఎలాగూ ఆగర్భశత్రువులే! విష్ణువు దానవులకు బహిరంగ శత్రువు. రుద్రునకు దేవదానవుల విషయంలో రాగద్వేషాదులు లేవు. నిజానికి అతను తటస్థుడు. ఐనా ఎంత వరకు విశ్వసించ వచ్చో నాకైతే అనుమానమే! వస్తువును కొన్న చోటే పరీక్షించుకొనవలసి ఉంటుందిగదా! ప్రయోగ సమయంలో అది విఫలమైతే దుఃఖం తప్పదు!" అంటూ చాలా చక్కగా తర్కబద్ధంగా మాట్లాడి రావణుని మనసులో శంకా బీజాలను నాటాడు.
"నువ్వు చెప్పింది చాలా యుక్తియుక్తంగాను, లోకనీతి పురస్సరంగాను ఉంది. నారదా! ఇప్పుడు నన్ను ఏం చెయ్యమంటావు?" అన్నాడు రావణుడు.
"ఇందులో చెయ్యటానికి ఏముంది? దీనికి పది తలకాయలను ఉపయోగించ నక్కర లేదు. ఇప్పుడు నీ బాహు బలానికి కదా పరీక్ష! కైలాసానికి వెళ్ళు. నీ ఇరవై చేతులతో దానిని ఒక్కసారి కదిపి చూడు అది కదిలెనా శంకరుని వరం సక్రమమైనదే! కదలకపోతే ఉత్తుత్తి వరం! మీది కర్తవ్యం తర్వాత ఆలోచించవచ్చు. ఇప్పటికిదే కర్తవ్యం! తర్వాత నీ ఇష్టం." అని రావణ పతనానికి హేతుభూతమైన దుర్మంత్రాన్ని బోధించి వెళ్లాడు నారదుడు.
బుద్ధిహీనుడైన రావణుడు పూర్వాపరాలను ఆలోచించక కైలాసానికి వెళ్ళి సాలవృక్ష ప్రమాణాన్ని మించిన తన ఇరవై బాహువులతో మందరాన్ని వాసుకితో చుట్టినట్లుగా కైలాసాన్ని బంధించి కదపసాగేడు. కైలాసం ఉయ్యాల లూగింది. సర్వమంగళ భయకంపితయై గంగాధరుని దృఢాలింగనంతో బంధించింది. సర్వజ్ఞుడైన శంకరుడు విషయాన్ని గ్రహించి రావణుని ఉద్దేశించి "ఓ దుర్బుద్దీ! నీ బాహువుల దర్పాన్ని అణచే వాడు త్వరలోనే ఆవిర్భవించగలడు." అని శపించాడు. మూర్ఖుడైన దశకంఠుడు శంకరుని శాపాన్ని లెక్కసేయక తన బాహుబలంతో కైలాసాన్ని కదిపాననే దృఢమైన నిశ్చయాన్ని పొంది విజయోత్సాహంతో లంకను చేరుకొని ముల్లోకాలను జయించాడు. ఈ గాథ నీతిదాయకమైనది. ఇహపర సాధకమైనది.

## నాగేశ్వర జ్యోతిర్లింగ ఆవిర్భావ గాథ
మునులారా! పశ్చిమ సముద్ర తీరంలో ఎటుచూచినా పదహారు యోజనములు విస్తీర్ణంగల దారుకావనం అనుపేరుగల ఒక వనం నందన వనాన్ని మించిన శోభతో అలరారుతూ ఉండేది. ఆ వనంలో పార్వతీ భక్తురాలైన దారుక అనే రాక్షసి దారుకుడనే తన భర్తతోను ఇతర పరిజనంతోను మరికొంత మంది రాక్షసులతోను కలిసి ఉండేది. ఆ రాక్షస దంపతులు నరులను హింసిస్తూ సర్వులకు భయాన్ని కల్పిస్తూ ఉండేవారు. వారిచే పీడితులైన జనులు, అక్కడకు దూరంగా తపస్సు చేసుకొంటూన్న ఔర్వ మహర్షిని దర్శించి శరణుపొందగా ఆయన ఇలా వరమిచ్చాడు: "ఈ రాక్షసులు ఈ వనంలోని ప్రాణులను హింసించినా, యజ్ఞాలను ధ్వంసం చేసినా తక్షణం వారు మరణిస్తారు. వెంటనే దేవతలు వచ్చి రాక్షసులను తరిమారు. రాక్షసులు ఆ వనాన్ని విడిచి దానికి కొంచెం దూరంగా సముద్రంలో ఉన్న ద్వీపానికి చేరి అక్కడొక నగరాన్ని నిర్మించుకొని అందులో నివసిస్తూ వచ్చారు. వారందులో ఉంటూనే ఆ మార్గంలో పయనిస్తూన్న వ్యాపార నౌకలను పట్టుకొని అందులోని మనుజులను బంధించి వారి వస్తువులను దోచుకొని వారిని హింసిస్తూ ఉండేవారు. ఈ విధంగా ఔర్వుని శాపానికి భయపడి వనాన్ని విడిచి ద్వీపాన్ని చేరి ఓడ దొంగతనాలను వృత్తిగా చేసికొని బ్రతుకుతున్నారు రాక్షసులు.
ఒకరోజున ఒక సుందరమైన పెద్ద నావను పట్టుకొన్నారు రాక్షసులు. ఆ నావ సుప్రియుడనే గొప్ప శివభక్తునికి చెందినది. అందులో అనేక ధన, కనక, వస్తు సామగ్రి పుష్కలంగా ఉంది. వాటిని వాటితో పాటు సుప్రియుడనే వైశ్యుని పట్టుకొని బంధించారు. సుప్రియుడు కారాగారంలో ఉంటూనే నిత్యము పార్థివ లింగ పూజ చేస్తూ ఉండేవాడు. ఆ విషయాన్ని తెలుసుకొన్న దారుకుడు తనను చంపటానికి ఈ కోమటి ఏదో మంత్ర పూజ చేస్తున్నాడని అనుమానించి ఆ వైశ్యుని చంపబోగా శంభుడు ప్రత్యక్షమై రాక్షసుని సంహరించి దారుకా వనంలో నాగేశ్వర నామధేయంతో జ్యోతిర్లింగ రూపంలో స్థిరంగా కొలువయ్యాడు. పార్వతీదేవి నాగేశ్వరి అనుపేరుతో అక్కడ స్థిరపడింది. ఇది పవిత్ర గాథ!

## శ్రీరామేశ్వర జ్యోతిర్లింగ ఆవిర్భావ గాథ
పూర్వం భూమిమీద రాక్షసపీడ అధికం కాగా సత్పురుషులకు ఆశ్రయ భూతుడు, స్థితిపాలకుడు అగు శ్రీమహా విష్ణువు దుష్ట శిక్షణ మరియు శిష్ట రక్షణార్థం శ్రీరాముడై కౌసల్యా గర్భాన అవతరించాడు. ఆయన భార్య జనక రాజు నందిని అయిన సీత. పితృవాక్య పరిపాలనార్థం ఆయన భార్యతోను తమ్ముడైన లక్ష్మణునితోను కూడి అరణ్యవాసం చేస్తూండగా సీతను రావణాసురుడు అపహరించాడు. భార్యా వియోగంచే దుఃఖిస్తూ వనసంచారం చేస్తూండగా కిష్కింధలో సుగ్రీవునితోను అతని మంత్రి ఐన హనుమంతుని తోను తద్వారా అసంఖ్యాకమైన వానర సైన్యంతోను పరిచయం ఏర్పడింది. రుద్రాంశ సంభూతుడైన హనుమ సహాయంతో సీతాదేవి లంకలో ఉన్నదని తెలుసుకొన్న వాడై శ్రీరాముడు లంకపైకి దండయాత్రకు సిద్ధమైనాడు.
ఆయన సనాతనమైన వేద ధర్మాన్ని చక్కగా తెలిసికొన్నవాడు కనుక వేదం రుద్రుని సర్వోత్కృష్టునిగా వర్ణించింది కనుక వేదశాస్త్ర మర్మజ్ఞుడైన శ్రీరాముడు రుద్రానుగ్రహాన్ని కోరి దక్షిణ సముద్ర తీరంలో శివ లింగాన్ని స్థాపించి పూజించాడు. మునులారా! ఒక్క రహస్యం చెపుతున్నాను వినండి! రుద్రుడు లయకారుడు! ఆయన అనుగ్రహం లేనిదే ఎంతటి వారికి యుద్ధంలో విజయం లభించదు. శ్రీరాముని భక్తికి మెచ్చి శంకరుడు ప్రత్యక్షమై
యుద్ధంలో విజయాన్ని వరంగా అనుగ్రహించాడు. ఆపై వానర సహాయంతో సముద్రంపై సేతువును నిర్మించి లంకను చేరి రావణుని సంహరించి సీతతో కూడి అయోధ్యకు వచ్చి పట్టాభిషిక్తుడైనాడు శ్రీరామచంద్రుడు. ఆనాడు శ్రీరామునిచే ప్రతిష్ఠకాబడిన లింగమే రామేశ్వర జ్యోతిర్లింగంగా ముల్లోకాలలోను వాసికెక్కింది. ఈ గాథ పరమ పవిత్రమైనది.

## ఘుశ్మేశ్వర జ్యోతిర్లింగ ఆవిర్భావ గాథ
ఓ తపోధనులారా! పూర్వం దేవగిరి అను పర్వతరాజ సమీపంలో భారద్వాజ గోత్రీకుడు, వేదశాస్త్ర పారంగతుడు, నిత్యాగ్నిహోత్రి, బ్రహ్మవేత్త, శివార్చనా శీలుడు అగు సుధర్ముడనే బ్రాహ్మణుడుండే వాడు. అతని భార్యపేరు సుదేహ. ఆమె కూడా శివభక్తి తత్పరురాలు, సుగుణాల రాశి. వారికి ఎంతకాలం గడిచినా సంతానం కలుగలేదు. స్త్రీ సహజమైన మాతృప్రేమ చేత సంతానం కోసం పరితపిస్తూ ఉండేది సుదేహ. వేదాంతి ఐన భర్త “ఓసి వెట్టిదానా! ఎవరికెవరు? లోకంలో పిల్లలుగల వారి పాట్లు చూస్తున్నాం కదా! పుత్రుని వల్లనే ఉత్తమ గతులు కలుగుతాయనేది కల్ల. మనం చేసుకొన్న కర్మలే ఇహంలో సుఃఖ దుః ఖాలకు, పరంలో ఉత్తమ లోకాలకు కారణ మవుతాయి. మానవ సంబంధాలు ఋణానుబంధాలే కాని ఇతరమేమీ కావు! నూరుగురు పుత్రులను కనిన గాంధారీ ధృతరాష్ట్రులు చివరకు పరాధీనులై భీముని మర్మఘాత వచనాలను సహించలేక అడవికి పోయి అక్కడ దావానలంలో చిక్కుకొని మరణించారు! దశరథ మహారాజు అంత్యకాల ఘట్టం నీవు విన్నావు కదా! సంతానంలేక పరితపించి పుత్రకామేష్టి చేసి నలుగురు కొడుకులను కని అంత్యకాలంలో చెంత ఒక్క కొడుకు లేక వంతతో మరణించాడు. పాండవులకు సంతానం కలిగినా వారు అశ్వత్థామ చేతిలో హతులుకాగా చివరకు వారికి పుత్రశోకం మిగిలింది. శ్రీకృష్ణానుగ్రహంచే ఒక నలుసు మిగిలేడు, మూలాల్లోకి వెళ్ళి తరచి చూస్తే మానవ జీవితం ఇసుక పునాది మీద కట్టిన ఇల్లు వంటిది. ఎప్పుడు కూలుతుందో తెలియదు.
నీవు కూడా విద్యావంతురాలవే కదా! రామాయణం మొత్తానికి శ్రీరామచంద్రుడు, భారతం మొత్తానికి భీష్ముడు తక్క తల్లిదండ్రుల యందు భక్తిప్రపత్తులు చూపిన తనయులు ఉన్నారంటావా? చెప్పు! ఇంతకి ఈశ్వర సంకల్పం ఎలా ఉందో?" అంటూ సాంత్వన వచనాలను పలికి ఓదార్చేవాడు.
ఆ దంపతులు సంతానం కొరకు చేసిన ప్రయత్నాలన్ని వ్యర్థం కాగా ఒక రోజున సుదేహ ముఖ్యంగా పుత్రసంతాన కాంక్షను అతిక్రమించలేక భర్తను ద్వితీయ వివాహానికి ప్రోత్సహించింది. దాని వల్ల వచ్చే అనర్థాలను సుధర్ముడు ఆమెకెన్నో విధాల చెప్పిచూచాడు కాని ఆమె చెవికెక్కించుకోలేదు. భార్య ప్రోత్సాహంతో ఆమెకు స్వయంగా చెల్లెలు ఐన ఘుశ్మ అనే కన్యను సుధర్ముడు యథా శాస్త్రీయంగా వివాహం చేసికొని కాపురానికి తీసుకొచ్చాడు. ఆమె కూడ తీవ్రమైన శివభక్తి తత్పరురాలు కనుక ఆ ముగ్గురు నిత్యము శివారాథనలో మునిగి తేలుతూ, శివుని కథలనే చెప్పుకొంటూ, నృత్యగీత వినోదాలతో ప్రొద్దుపుచ్చుతూ సంతోషంతో కాలక్షేపం చేసికొంటూ వచ్చారు. ప్రతి నిత్యము పార్ధివ లింగార్చనానంతరం ఆ నిర్మాల్యాన్ని ఘుశ్మ సమీప మందున్న చెరువులో విసర్జిస్తూ వచ్చింది. ఇలా కొంతకాలం గడవగా శంకరానుగ్రహంచే ఘుశ్మ నెల తప్పింది. ఆమెకు అక్కగారైన సుదేహ దాసీదానికంటె ఎక్కువగా సేవలను చేస్తూ వచ్చింది. క్రమంగా గర్భం వృద్ధి చెంది నెలలు నిండగా ఒక శుభ లగ్నంలో సౌభాగ్యరేఖావళీ యుక్తుడు, తేజశ్శాలి అయిన కుమారుని కన్నది ఘుశ్మ.
చంద్రోదయానికి పాల సముద్రం ఉప్పొంగినట్లు పుత్రోదయంతో కుటుంబ సభ్యులు, బంధువులు, ఇరుగు పొరుగు వారు అందరూ ఉప్పొంగి పోయారు. ఉయ్యాల తొట్టెలోని బాలుని బోసినవ్వులకు ఇంట్లోని వారంతా ఇంతంత అనరాని ఆనందాన్ని పొందారు. బాలుడు పెరిగి పెద్దవాడవుతున్నాడు. అతి చంచలమైన మనస్సు యొక్క వ్యాపారం కోతి చేష్టల వంటిది గదా! దేని మీదకు దూకుతుందో తెలియదు, ద్వేషం అనేది బుద్ధికి పట్టిన కుష్ఠవంటిది. బాలుడు పెరిగి పెద్దవాడయ్యే కొలది సుదేహ మనసులో ద్వేషంకూడ అధికం కాజొచ్చింది. అంత వరకు శీతల ప్రసన్నంగా ఉన్న ఆమె హృదయం ద్వేషాగ్ని జ్వాలలతో కొలిమి తిత్తిలా మండజొచ్చింది.
కాలం గడుస్తున్నది. కుమారునికి యుక్త వయస్సు వచ్చింది. అనుకూలవతి ఐన కన్యతో వివాహాన్ని జరిపించారు. నూతన వధూవరులు సుదేహను అన్ని విధాల అత్తగారి వలెనె ఆదరిస్తూ వచ్చారు. అయినా ఆమె ద్వేషం చల్లారలేదు. అంతఃకరణ మాలిన్యం తొలగలేదు. దుష్టులైన వారికి కార్యాకార్య విచారణ, ఉచితానుచిత వివేకము ఉండవు గదా! సృష్టిలో తామసగుణ ప్రధానమైన దోమలు, నల్లులు, ఈగలు ఇత్యాదులు సత్త్వగుణ ప్రధానమైన సృష్టిని బాధిస్తాయి. అలాగే మానవులలో కూడ తామస గుణాధిక్యత కలిగి జీవించే మనుష్యులు సత్త్వ గుణాధిక్యత గల తాపసులను బాధించి తాము ఆనందాన్ని పొందుతారు.
సుదేహ మనుసులో ద్వేషం రోజురోజుకు అధికం కాజొచ్చింది. అణచుకోలేక పోయింది. వివేకాన్ని కోల్పోయింది. నేత్రరోగి సూర్యకాంతిని చూచి ఓర్వలేనట్లు రతీమన్మథుల వలె ఉన్న ఆ నూతన దంపతులను చూచి కళ్ళల్లో నిప్పులు పోసుకొంది. ముఖ్యంగా సుబ్రహ్మణ్య స్వామిలా ఉన్న ఘుశ్మ కుమారుని కడతేరిస్తే తప్ప తనకు మనశ్శాంతి ఉండదని నిశ్చయించుకొని ఒక నిశీధిలో మాయోపాయంచే కడతేర్చి శవాన్ని చెరువులో పారవేసి ఏమీ ఎరుగని దానివలె ఇంటికి వచ్చి నిద్రించింది.
ఉదయమే ఇంట్లోని వారు లేచి రక్తసిక్తమైన శయ్యను చూచి కుమారుడు కనుపించక పోయే సరికి హతాశులై దుఃఖించారు. అట్టి సమయంలో కూడ సుధర్ముడు, ఘుశ్మ, ఆమె కోడలు శివపూజను మానలేదు. యథా విధిగా ఘుశ్మ మధ్యాహ్న పూజానంతరం శివ నిర్మాల్యాన్ని విసర్జించటానికి చెరువు వద్దకు వచ్చేసరికి కుమారుడు "అమ్మా" అంటూ. ఆప్యాయంగా పలకరిస్తూ వచ్చి ఆమె పాదాలకు నమస్కరించాడు. ఆమె హత్యకు గురైన తన కుమారుడు సజీవుడై తిరిగి రావటం కేవలం భక్తవత్సలుడైన శివుని అనుగ్రహంగా భావించి భక్తిపారవశ్యంతో శరీరం పులకాంకితం కాగా ఆనందాశ్రువులు చెక్కిళ్ళపై జార చేతులు జోడించి శంకరుని అనేక విధాల స్తుతించింది. శంకరుడు ప్రత్యక్షమై వరాన్ని కోరుకొమ్మనగా "తండ్రీ! ఈశ్వరా! ఈ విషయంలో నా అక్కగారైన సుదేహను శిక్షించకు! నన్ను అనుగ్రహించినట్లుగానే నువ్విక్కడ స్థిరుడవై ఉండి నీ దర్శనానికి వచ్చే భక్తులను కూడ అనుగ్రహించు." అని ఆమె ప్రార్థించింది. ఆనాటి నుండి శంకరుడు ఘుశ్మ పేరుతో ఘుశ్మేశ్వర జ్యోతిర్లింగంగా స్థిరపడి భక్తులకు భోగమోక్షాలను ప్రసాదిస్తున్నాడు. ఇది పరమ పవిత్రమైన గాథ! మునులారా! మీకింత వరకు ద్వాదశ జ్యోతిర్లింగ ఆవిర్భావ గాథలను, వాటి మహాత్మ్యాన్ని చెప్పాను. ఇవన్ని పాపహరములు! పుణ్య ప్రదములూను! భుక్తి-ముక్తి దాయకములు."

## విష్ణువుకు శివుడు సుదర్శన చక్రమును ఇచ్చుట
సూతుడు మునులతో ఇలా అంటున్నాడు: “మునులారా మీకిప్పుడు హరికి సుదర్శన చక్రం లభించిన గాథను చెపుతున్నాను వినండి. పూర్వం ఒకానొక సమయంలో రాక్షసులు బలవత్తరులై లోకాలను పీడిస్తూ ధర్మహాని కలిగిస్తూ దేవతలను సైతం నొప్పిస్తూ లోకకంటకులై తిరుగాడజొచ్చారు. సుపర్వులు ఆపదలపాలై హరిని ఆశ్రయించగా ఆయన కైలాస పతిని ఆరాధించి మీ కార్యాన్ని నెరవేరుస్తానని అభయమిచ్చి పంపించాడు. పంపించి హరి కైలాస సమీపానికి చేరి అగ్నిప్రతిష్ఠాపన చేసి పార్థివ పూజా విధానంచే వృషభ ధ్వజుని సేవిస్తూ తపస్సు చేయడం ప్రారంభించాడు. "శంభుని అనుగ్రహం లభించేటంత వరకు వైకుంఠానికి వెళ్ళను" అని నిశ్చయించుకొని తపోదీక్షలో మునిగి పోయాడు.
శంకరుడు ప్రసన్నుడు కాలేదు. హరి ప్రతిరోజు శివుని సహస్ర నామాలతో సహస్ర కమలాలతో పూజించటానికి నిశ్చయించుకొని సహస్ర నామార్చన మొదలు పెట్టాడు. అప్పుడు ఒకరోజున శంకరుని లీలచే పూజాంతమందు ఒక కమలం తక్కువ వచ్చింది. హరి ఒక కమలాన్ని సంపాదించటం కొరకు ఎంత ప్రయత్నించినా లభ్యం కాలేదు. అంత పద్మదళాయతాక్షుడైన విష్ణువు తన నేత్రాన్ని పెల్లగించి కమలంగా సమర్పించాడు. ఆయన భక్తి విశ్వాసాలకు ముగ్ధుడైన శంభుడు ప్రత్యక్షమై నీ అభీష్టాన్ని నెరవేరుస్తాను... తెలుప వలసిందని కోరగా విష్ణువు ఇలా ప్రార్థించాడు. “ఓ సదాశివా! నీకు తెలియనిది ఏముంది! ఈ సర్వసృష్టి ఒక రంగ స్థలం. మేమందరము పాత్రలం. అందరిని ఆడించే సూత్రధారుడవు, నటరాజువు నీవే! మా పాత్రాభినయం పూర్తికాగానే మేము తప్పుకొంటాము. అంత్యకాలంలో మిగిలేది నీవొక్కడివే! అందరియందు అంతర్యామి స్వరూపంగా ఉంటూ శివునిగా ఆరాధింపబడుతున్నావు! ఈ జగత్తంతా రాక్షస శక్తులచే పీడింప బడుతూన్నది. నా ఆయుధాలు వారిని శిక్షింప తగిన సామర్థ్యాన్ని కలిగినవి కావు! నీవు నాకు లోకపాలకత్వాన్ని ఇచ్చినా ఆయుధ సంపత్తి లేక అసమర్థునిగా మిగిలిపోయాను. మీది కర్తవ్యాన్ని మీరే ఆలోచించండి.”
ఇలా దైన్యంగా పలికిన విష్ణుని నిర్మలాంతఃకరణాన్ని ప్రశంచించి దేవదేవుడైన మహేశ్వరుడు రుద్రతేజో రూపమైన సుదర్శన చక్రాన్ని, సకల దైత్య, దానవ, అసుర, రాక్షస నిర్మూలనా సామర్థ్యమైన దానిని హరికి ఇచ్చాడు. ఆ చక్రంతో విష్ణువు అసుర శక్తులను సంహరించగా లోకాలకు శాంతి లభించింది. 

## ప్రాచీన కాలంలో ఏకేశ్వరోపాసన శివుడొక్కడే దైవం
ఓ మునులారా! సృష్టి ప్రారంభంలో జనులందరికి ఒక్కటే దైవం! ఒక్కటే ధర్మం! శివుడొక్కడే దైవం. శైవ సిద్ధాంతమే సిద్ధాంతం. శైవధర్మమొక్కటే ధర్మం. పార్థివ లింగపూజ ఒక్కటే పూజ.
లక్ష్మీనారాయణులు, సరస్వతీ పితామహులు నిత్య మహేశ్వరార్చనా శీలురు. ఇంద్రాది బృందారకులు, దిక్పాలురు, లోక పాలకులు సప్తర్షులు వారి భార్యలు శివపూజా నిరతులు. సమస్తదేవతలు, రాక్షసులు, శివ భక్తులు, ఋషులు, మునులు శివపూజా నిరతులు. ఈ భూలోకంలో వారివారి వంశాలను ప్రవర్తిల్ల చేసిన సూర్యచంద్రులు ఆ వంశాలలో జన్మించిన సార్వభౌములు, చక్రవర్తులు తర్వాత వచ్చిన రాజులు అందరూ శివపూజా తత్పరులే. మనువులు వారికుమారులు వారి వారి వంశాలలో జన్మించిన రాజన్యులు అందరూ శివారాధకులే. ఇక్ష్వాకువు మొదలుగా ఆ వంశీకులందరూ ఈశ్వరార్చన శీలురు.
దశరథ మహారాజు పుత్ర సంతానాన్ని కోరి వశిష్ఠ మహర్షి ఆజ్ఞచే శివుని పార్ధివ మూర్తిని భక్తిశ్రద్ధలతో ఆరాధించి కృతకృత్యుడయ్యాడు. శివుని ఆజ్ఞచే విష్ణువు నాలుగు అంశలతో దశరథునికి నలుగురు కుమారులుగా జన్మించాడు. శ్రీకృష్ణుడు కూడ ఉత్తమమైన బదరీ వనంలో ఏడు మాసములు ఏకాగ్రచిత్తంతో శివుని పూజించి అనేక వరాలను పొంది లోకోత్తర దివ్యపురుషుడయ్యాడు. ముల్లోకాలలోను శివపూజ ఒక్కటే ఉండేది. శివుడొక్కడే దైవం. బ్రహ్మాండమంతా లింగాకారంలో ఉంటుంది. సర్వము శివుడే. అన్యదైవం లేడు.

## శివారాధన మరియు శివరాత్రి మహాత్మ్యము
మునులారా! సర్వము శివాత్మకమే ఐనా లోకాచారాన్ని అనుసరించి ఆయనకు ప్రీతికరమైన ఉపాసనా పద్ధతులను చెపుతున్నాను వినండి. భుక్తిని, ముక్తిని ఇచ్చే శివ వత్రములు అసంఖ్యాకంగా ఉన్నాయి. వాటిలో ముఖ్యమైన పది ఉన్నాయి. జాబాల శ్రుతిలో పదిశైవ వ్రతాలు చెప్పబడ్డాయి. సర్వులు వాటిని అనుష్ఠించవచ్చు. ప్రతి అష్టమి తిథియందు పగలు ఉపవాసముండి రాత్రి మాత్రమే భోజనం చేయాలి. కాలాష్టమి నాడు రోజంతా ఉపవాసముండాలి. శుక్ల పక్షంలో ఏకాదశి నాడు భోజనం చేయరాదు. కృష్ణ పక్షంలో ఏకాదశి నాడు పగలు ఉపవాసముండి రాత్రి శివుని పూజించి భుజించాలి. శుక్లపక్ష
త్రయోదశి నాడు రాత్రి మాత్రమే భుజించాలి. వ్రతాన్ని అనుష్టించే వారికి కృష్ణపక్షంలో త్రయోదశి నాడు రాత్రి భోజనం నిషిద్ధం.
సోమవారం శివునకు మహా ప్రీతికరమైన రోజు, ప్రతి సోమవారం పగలు ఉపవాసముండి సాయంత్రం కాగానే నక్షత్ర దర్శనం చేసికొని శివాలయానికి వెళ్ళి ఆయనను దర్శించి ఇంటికి వచ్చి భోజనం చేయాలి. కనీసం ఒక్క ఏడాది ఇలా వ్రతాన్ని పాటిస్తే శివానుగ్రహ ఫలం ప్రత్యక్ష నిదర్శనంగా కనుపిస్తుంది. ఓపిక ఉన్నంత వరకు జీవితాంతము ఇలా నడచుకొన్న మానవునకు మరణానంతరం శివలోకప్రాప్తి తథ్యం. ఉపవాసమున్న ప్రతి సోమవారం ఒక సత్పురుషునికి భోజనం పెట్టి స్వల్పంగా దక్షిణ ఇవ్వాలి. ఉపవాస వ్రతానుష్ఠానం వల్ల ఆదా అయిన దానిని తాను మిగుల్చుకొనటం వ్రతోద్దేశం కాకూడదు. దానిని మరొకరికి పెట్టాలి. పాపక్షయానికి ఇంతకు మించిన ఉత్తమమార్గం లేదు.
శివపూజ, రుద్రజపం, ఉపవాసముండి శివాలయంలో ఉండటం, వారణాసిలో మరణం. ఈ నాలుగు సనాతనమైన ముక్తిమార్గాలు. అష్టమీతిథితో కూడిన సోమవారం, కృష్ణపక్ష చతుర్దశి ఈ రెండు శివునకు మహా ప్రీతికరములు. శివరాత్రి వ్రతం సర్వోత్తమమైనది. ఈ వ్రతాన్ని ప్రతినెల చేయాలి. నిష్కామంగా చేసిన వానికి ముక్తి కరతలామలకం. వ్రతం ముగిసిన తర్వాత శివునకు పుష్పాంజలి సమర్పించి ఇలా ప్రార్ధించాలి:
"ఓ మృడా! నేను నీ వాడను. నా ప్రాణములు నీయందే ఉన్నాయి. నా మనస్సు సర్వదా నీపై లగ్నమై ఉంది. ఓ దయానిధీ! ఈ విషయాన్ని గుర్తించి తరువాత యథాయోగ్యంగా చేయి. ఓ భూతనాథా! నేను తెలిసిగాని తెలియకగాని జప, పూజ ఇత్యాదులలో లోపం చేస్తే దానిని దయానిధివైన నీవు గమనించినా ప్రసన్నతను విడనాడ వద్దు. ఈ ఉపవాసంచే ఏఫలం కలిగిందో దానిచే సుఖదాయకుడగు శంకర దేవుడు ప్రసన్నుడగు గాక! ఓ మహాదేవా! నా వంశంలో సర్వదా నీ భజనము ఉండుగాక! నిన్ను ఆరాధించని వ్యక్తి నా కులంలో జన్మించకుండును గాక!
శివరాత్రి వ్రతాన్ని పదునాలుగు సంవత్సరాలు చేసిన తదపరి ఉద్యాపన విధిని భక్తిశ్రద్దలతో అనుష్ఠించటంతో ఆ వ్రతం పూర్తి అవుతుంది.
మునులారా! తెలిసి ముట్టుకొన్నా తెలియక ముట్టుకొన్నా అగ్ని దహిస్తుంది. అలాగే తెలిసి చేసినా తెలియకుండ చేసినా పాప పుణ్య ఫలాలు కూడా చుట్టుకొంటాయి. దానికి సోదాహరణంగా శివరాత్రి మహాత్మ్య గాథను చెపుతున్నాను వినండి! పూర్వం ఒక అడవిలో గురుద్రుహుడు అనే కిరాతుడు ఉండేవాడు. అతను మృగాలను, పక్షులను వేటాడుతూ కిరాత వృత్తితో జీవించేవాడు. బాల్యం నుండి వాడు చేసిన మంచిపని అంటూ ఒక్కటి లేదు. వానికి తిథి, వార, నక్షత్రాలతో పనిలేదు. పున్నమ అమావాస్యలు రెండు ఒకటే.
ఒకరోజున వాడు విల్లంబులు ధరించి వేటకు వెళ్ళాడు. ఆరోజు శివరాత్రి, వానికి ఆహారం దొరకలేదు. ఇంతలో సూర్యాస్తమయమైంది. చాలా దుఃఖ పడ్డాడు. వానికి వృద్ధులైన తల్లిదండ్రులు, భార్యాబిడ్డలు ఉన్నారు. ఏమైనా సరే ఏదో ఒక జంతువును వేటాడకుండ ఇంటికి వెళ్ళకూడదనుకొన్నాడు. వానికి దగ్గరలో ఒక జలాశయం ఉంది. దాని ఒడ్డున ఒక మారేడు చెట్టు ఉంది. మృగాలు మంచి నీళ్ళకు అక్కడకు వస్తాయని తెలిసి చెట్టుపైకి ఎక్కి అక్కడ మాటు వేశాడు.
ఇంతలో ఒక ఆడులేడి దప్పికచే బాధపడుతూ నీళ్ళ కొరకు జలాశయాన్ని చేరింది. నిషాదుడు ఆనందంతో బాణాన్ని సంధించి విల్లుఎక్కు పెట్టాడు. ఆ ప్రయత్నంలో వాని తాబేటికాయలోని నీరు, మారేడు పత్రి క్రిందనున్న శివలింగం మీద పడ్డాయి. దానిని గమనించిన లేడి భయపడి కీడును శంకించి కిరాతుని ఉద్దేశించి ఇలా ప్రతిజ్ఞా పూర్వకంగా సత్యవాక్యాలను పలికింది. “ఓ కిరాతుడా! నన్ను చంపటానికి బాణాన్ని సంధించి సిద్ధంగా ఉన్నావని తెలుసు. నేను సర్వాంతర్యామి అయిన శివుని మీద శపథం చేసి కొన్ని సత్యవచనాలను పలుకుతున్నాను, విను. విన్న పిమ్మట నీ ఆత్మసాక్షిగా ఆచరించు.
నా శరీర మాంసంచే నీకు నీ కుటుంబ సభ్యులకు సుఖం కలుగుతుంది అంటే... అనర్థదాయకమైన ఈ శరీరానికి అంతకంటే ఉత్తమమైన ప్రయోజన మేముంటుంది? నేను ధన్యురాలను! పరోపకారాన్ని మించిన పుణ్యం లేదు గదా! నీవలెనె నాకు కూడా పిల్లలు, కుటుంబము ఉంది. వారంతా ఆశ్రమంలో ఉంటున్నారు. వారంతా నాకొరకు ఒళ్ళంతా. కళ్ళు చేసికొని ఎదురు చూస్తూ ఉంటారు. ముఖ్యంగా పిల్లలు, వాళ్ళింకా పాలు విడువ లేదు. 'అమ్మ వస్తుంది! కమ్మగా పాలిస్తుంది. ఆకలి తీరుస్తుంది' అని ఆశతో ఎదురుచూస్తూ ఉంటారు. నువ్వు నన్ను ఇప్పుడే చంపి తీసికొని పోతే వాళ్ళ ఆశలు అడియాశలే అవుతాయి! కనుక నాకు అనుజ్ఞ ఇస్తే ఒక్కసారి ఇంటికి వెళ్ళి ఈ పాడు లోకంలో ఎలా బ్రతకాలో పిల్లలకు కొన్ని బుద్ధులు చెప్పి వస్తాను. అప్పుడు వాళ్ళకు, నాకు కూడా బెంగ ఉండదు. నేను లేకపోతే నా పిల్లలు ఈ లోకంలో అనాథలై తల్లిలేని పిల్లలవుతారు.
ఓ కిరాత శ్రేష్ఠా! నీకు తెలియనిధర్మాలు ఏమీ లేవు గాని నా పేగు నా చేత ఇలా మాట్లాడిస్తోంది. తామరతూడు లోని దారం చులకన దాని కంటే తేలిక దూది. దూది కంటె తేలిక ధూళి! ధూళి కంటె చులకన యాచకుడు! అందరికంటే చులకన తల్లి లేని పిల్లలు! అట్టి దురవస్థ ఎవరికీ రాకూడదు. అట్టి దురవస్థ విధివశం చేత నా పిల్లలకు సంప్రాప్తించింది. నా పిల్లలను నా చెల్లెలికి అప్పగించి తప్పక తిరిగి వస్తాను. నా మాట నమ్ము! సత్యం మీద ప్రమాణం చేసి చెపుతున్నాను. కుల పర్వత కానన సహితమైన ఈ ధరామండలం సత్యం మీద ఆధారపడి ఉంది. సత్యానికి భయపడి సముద్రం హద్దుల్లో ఉంది. కనీసం నలుగురైనా సత్యసంథులు లేనినాడు ఆ ప్రాంతభూమిని సముద్రం పోటెత్తి ముంచేస్తుంది. సత్యం అనే ఇరుసు మీద గ్రహ నక్షత్ర తారకా మండలాలన్నీ తిరుగుతున్నాయి. సర్వము సత్యమునందే ప్రతిష్ఠితమై ఉంది. అట్టి సత్యము మీద ప్రమాణం చేసి మాట్లాడుతున్నాను. ఒక్కసారి నన్ను విడిచిపెట్టు. ఇంటికి వెళ్ళి తిరిగి వచ్చి నీకు ఆహారమవుతాను.”
సత్యం అనే మాటను సైతం ఎప్పుడూ వినని కిరాతుడు ఆ ఆశ్రమ మృగం మనుష్యభాషలో చేసిన సత్ప్రసంగాన్ని నమ్మక "నిన్ను విడిచిపెడితే నాకు నా కుంటుంబానికి ఆహారం ఏదీ?" అంటూ బాణం విడవబోయాడు. దానికి భయకంపితురాలై ఆ హరిణి తిరిగి ఇలా పలికింది.
“ఓ కిరాత రాజా! నా మాట విను. శపథం చేసి మాట్లాడుతున్నాను. నేను నా ఇంటికి వెళ్ళి నీ సమీపానికి తిరిగి రాని పక్షంలో... త్రికాల సంధ్యావందనాన్ని విడిచి వేదాన్ని అమ్ముకొని జీవించే బ్రాహ్మణుడు... వృద్ధాప్యంలో తల్లిదండ్రుల యోగక్షేమాలను పట్టించుకొనకుండా వారిని పరిత్యజించిన కొడుకు... భర్త మాటను లెక్క చేయకుండా వ్యవహరించే స్త్రీ... అగ్నిసాక్షిగా పరిణయ మాడిన భార్యకు అన్యాయం చేసిన భర్త పరులనుండి తాను పొందిన ఉపకారాన్ని మరచిన కృతఘ్నుడు... అసత్య సాక్ష్యాన్ని చెప్పిన వాడు... పరులు తనవద్ద దాచుకొన్న సొమ్మును అపహరించిన వాడు... తప్పుడు తూకాలను తూచి, కొలతలను కొలిచి ధనాన్ని ఆర్జించిన వాడు... కూలికి తగిన పని చేయని వాడు... నమ్మిన వారిని మోసం చేసిన వాడు... సామర్థ్యం ఉండి ఉపకారం చేయని వాడు... పన్నులు వసూలు చేస్తూ ప్రజల యోగక్షేమాలను పట్టించుకోని ప్రభువు... శివనామాన్ని ఉచ్చరించని వాడు, భస్మ రుద్రాక్షలను ధరించని వాడు, శివరాత్రి నాడు భోజనం చేసిన వాడు, శివుని ద్వేషించిన వాడు... 
వీరందరు ఎట్టి పాపాన్ని పొంది మరణానంతరం ఎట్టి నరక లోకాలను పొందుతారో నేను అట్టి పాపాన్నే పొందుతాను. ఇలా ప్రతిజ్ఞా పూర్వకంగా పల్కిన హరిణి మాటల మీద విశ్వాసం కుదిరి కిరాతుడు ఎక్కుపెట్టిన బాణాన్ని దించి మృగాన్ని వదిలేశాడు. అలా శివరాత్రి నాటి రాత్రిలో మొదటి యామం గడిచింది. తదుపరి మేతకు వెళ్ళిన తన భార్య ఎంతకూ రాకపోయే సరికి దాని జత హరిణం వెతుక్కొంటూ జలాశయం చెంతకు చేరింది. దానిని చూడగానే కిరాతుడు బాణాన్ని సంధించాడు. మొదటి దాని విషయంలో ఎలా జరిగిందో క్రమం తప్పకుండా రెండవదైన హరిణం విషయంలో కూడా అలాగే జరిగింది. సత్యం మీద ప్రమాణం చేసి ఇలా పలికింది...
"ఓ నిషాదా! అనిత్యమైన ఈ శరీరంతో పరోపకారం సిద్ధించబోతూన్నది. అంటే అంతకంటే ఈ జన్మకు ధన్యత ఏముంటుంది చెప్పు. ఇంటికి వెళ్ళి పిల్లలను నా భార్యకు అప్పచెప్పి తిరిగి వస్తాను. సత్యం మీద ధర్మం మీద శివుని మీద శపథం చేసి చెపుతున్నాను. మాట తప్పిన నాడు...
వృద్ధాప్యంలో ఎద్దులను కసాయి వానికి అమ్మిన వాడు... విష్ణువును ఆరాధిస్తూ శివనింద చేసిన వాడు... వేద నింద, శాస్త్ర నింద, బ్రాహ్మణ నింద చేసిన వాడు... ఎట్టి పాపాలను పొంది మరణానంతరం దుర్గతిని పొందుతారో అట్టి, దుర్గతిని పొందుతాను. మాట తప్పినచో నా పుణ్యకర్మలు క్షయమగును గాక! అని ఇలా ఇంకా కొన్ని శపథాలను చేసింది ఆ హరిణం. ఆ శపథాలను విన్న కిరాతునికి ధర్మంమీద గురి కుదిరి హరిణాన్ని చంపకుండ వదిలేశాడు. అలా శివరాత్రి రెండవ యామం గడిచిపోయింది.
ప్రథమ యామంలో ప్రమాణాలను పల్కి వెళ్ళిన హరిణి (ఆడు లేడి) ఎప్పుడు వస్తుందా అని ఎదురు చూస్తున్నాడు కిరాతుడు. గాలికి కదిలే ఆకుల చప్పుడు కూడ లేడి రాక కాబోలు అని భావించి రెప్పవేయకుండ నిరీక్షిస్తున్నాడు. ఇంతలో ఒక లేడి అక్కడకు వచ్చింది. వ్యాధుడు బాణాన్ని సంధించాడు. అదికూడ ఇంతకు ముందు వాటివలెనె పల్కి కొన్ని శపథాలను చేసింది. ఆ ప్రమాణాలను విన్న బోయవాడు మొదట్లో అనుమానించినా వాటి ద్వారా విధినిషేధాలను, ధర్మాధర్మాలను తెలిసికొన్న వాడై సత్యాన్ని నమ్మి దానిని కూడా విడిచిపుచ్చి తొందరగా వెళ్ళి తిరిగి రమ్మని ఆదేశించాడు. అలా శివరాత్రి మూడవ యామం కూడ గడిచిపోయింది.
ఈ విధంగా శివరాత్రి నాడు శివుని మీద ప్రమాణం చేసి వెళ్ళిన ఆ ఆశ్రమ మృగాలన్ని ఒక చోట కలుసుకొని జరిగిన వృత్తాంతాన్ని ఒకరి ద్వారా మరొకరు విని సత్యము అనే పాశముచే బంధింప బడినవై, అందులో మొదటిదైన ఆడు లేడి పిల్లలను ఇలా ఓదార్చింది: “చూడండి! పిల్లలూ! ఇక ఈ పైన మీకు అమ్మ ఉండదు. బెంగపెట్టుకొనకండి. నాన్న చెప్పిన మాట వినండి! మీకు మొదటి నుండి నా దగ్గర చనవు ఎక్కువ. చీకటి పడితే చాలు నా ఒళ్ళో దూరి పడుకొనే వారు. అమ్మ పాలకమ్మదనం, అమ్మ ఒడి వెచ్చదనం ఇంకీపైన మీకెలా దొరుకుతాయి? మీలో మీరు ప్రతి చిన్నదానికి తగవులాడుకోకండి. మీ నాన్న కోపిష్టి, కొడతారు. ఆ పైన మీరేడుస్తారు. అమ్మ ఉండదు మిమ్ములను ఓదార్చటానికి. ఆ పైన... తిండికోసం ఎక్కడ ఎక్కడికో దూర దూరంగా పోయి తిరుగకండి! కష్టపడి చెమటోడ్చి వ్యవసాయం చేసికొని జీవించే రైతుల పొలాల్లోకి వెళ్ళవద్దు. దేవ బ్రాహ్మణ మాన్యాలను తొక్క వద్దు. పండించిన పంటను ముట్టవద్దు. పడిమొలిచిన వాటిని మాత్రమే తినండి. చిగుళ్ళను కొరకండి. మొదళ్ళను పెల్లగించవద్దు. ఆట పాటల్లో పడి ఇల్లు మరచి పోకండి. చీకటి పడకుండ ఇల్లు చేరుకోండి. ఈ ఆశ్రమ ప్రాంతంలోనే సంచరించండి!" ఈ విధంగా ఆ తల్లి లేడి పిల్లలకు బుద్ధులు చెప్పి ప్రేమతో ఒడలంతా నాలుకుతో స్పృశించి తన భర్తవైపు తిరిగి ఇలా అప్పగింతలు పెట్టింది:
“ఓ ప్రభూ! ధర్మపాశ బంధితురాలనైన నేను ఆ కిరాతునికి ఆహారంగా వెడుతున్నాను. ఇది శివాజ్ఞ! తప్పదు. సంయోగాలన్నీ వియోగాలతోనే అంతమవుతాయి! కొంచెం ముందు వెనక! సర్వం కాలాధీనం! ఆ కాలం ఈశ్వరాధీనమై ఉంది. ప్రాణం నిల్పుకొనటానికి ఆహారం అవసరం. ప్రాణానికి ప్రాణమే ఆహారం. ఇది విధి నియమం! కొండలు ఆధారంగా వృక్షతరు లతాగుల్మాదులు, చెట్లు చేమలతో కూడిన అడవి ఆధారంగా (ఆహారంగా) అడవి ప్రాణులు అడవిని అడవి జంతువులను మచ్చిక చేసికొని వాటి ఆధారంగా మానవుడు, మానవుడు ఆధారంగా దేవతలు, దేవతలు ఆధారంగా పరమాత్మ, ఇలా పరస్పర ఆధార ఆధేయ భావంతో సృష్టి నడుస్తోంది. ఇది సృష్టి నియమం! తలొగ్గక తప్పదు. సర్వము శివుడే!
ఇదంతా ఎందుకు చెప్పానంటారా... పాపం ఆ కిరాతుడు వాని కుటుంబం నిన్న రోజంతా ఆహారం దొరకక ఉపవాసం. ప్రతి జీవికి మరణం ఎలాగూ తప్పదు. ముసలి తనానికి, అనారోగ్యానికి గురై మరణించడం కంటె ఆరోగ్యంగా ఉన్నప్పుడే మనిషికి ఆహారంగా, హవిస్సుగా, అర్పణ కావటం మృగజాతికి పుణ్యలోక సాధనం కదూ! పిల్లలను జాగ్రత్తగా చూచుకోండి. ఏదో అల్లరి చేస్తారు. కళ్ళెర్ర చెయ్యండి చాలు! కొట్టకండి. కొడితే బిక్కచచ్చి పోతారు. ఇక ఈ పైన మీ బాధ్యత పిల్లల బాధ్యత మీరే చూచుకోవాలి. నే లేను కదా అని పరస్త్రీ వ్యామోహంలో పడి నా పిల్లలకు అన్యాయం చెయ్యకండి! మరి వెళ్తాను. వెళ్తున్నాను!" ఈ విధంగా ఆ హరిణి శివ జ్ఞానంచే మనుష్య భావంతో పలికి... భర్తను, పిల్లలను విడిచి వెళ్ళలేక ఒక కంట దుఃఖాశ్రువులు జాలు వారగా, శివరాత్రి పర్వదినాన శివస్వరూపుడైన వ్యాధునికి సత్యమే ప్రమాణంగా హవిస్సుగా (ఆహారంగా) అర్పణ కాబోతూన్నందుకు హర్షాశ్రువులు ఒకకంటగ్రమ్మగా హర్ష విషాదాల ద్వైదీభావంతో హృదయ భారంతో అడుగు ముందుకు వేసి కదలబోయింది.
వెంటనే మగలేడి హరిణికి అడ్డం వెళ్ళి ఆపి ఇలా అంది: ప్రియా! సత్యవాక్య పాలన మనిద్దరకు సమానమే! కనుక ఆ బోయకు ఆహారంగా నే వెళ్తాను. పిల్లల రక్షణ విషయంలో తల్లివైన నీ మనుగడ చాలా అవసరం. అది సృష్టి ధర్మం. లోకమాత, జగజ్జనని అయిన పార్వతి ప్రకృతి రూపంలో ఈ సృష్టిని కని, పెంచి, పోషిస్తోంది. జగత్తుకు తండ్రి ఐన పరమాత్మ పురుష భావంతో ఆధార భూతుడుగా ఉంటున్నాడు. ఆయన ఎలా ఆధారభూతుడుగా వుంటున్నాడో చెపుతాను విను.
సర్వ ప్రాణులు ప్రాణాన్ని రక్షించుకొనటానికి ఆహారం అవసరం. ఆహారోత్పత్తికి మధుర జలాలు ఆధారం. జలాలకు నదులు ఆధారం. నదులకు వర్షం ఆధారం. వర్షానికి మేఘాలు ఆధారం. మేఘాలకు సముద్రుడు ఆధారం. సముద్ర జలాలే మేఘోత్పత్తికి కారణమవుతున్నాయి. సముద్రుడు తండ్రి, నదులన్నీ నదీమ తల్లులు. సముద్రుడు భర్త, నదులు భార్యలు, నదుల ప్రయోజనం ప్రత్యక్షంగా గోచరిస్తున్నట్లు సముద్ర ప్రయోజనం అవగతం కాదు. కనుక ఈ దృశ్యమాన జగత్తుకు ఆధారభూతుడైన వాడు పరమాత్మ ఒక్కడే. కార్యాన్నిబట్టి కారణాన్ని ఊహించుకొన్నట్లే, ప్రకృతిని అనుభవిస్తూ తదాధార భూతుడైన పరమాత్మను మనసులో ధ్యానించాలి. ఈ ప్రకృతి నియమాలను గూర్చి చెప్పటానికి కొన్ని శాస్త్రాలున్నాయి. వాటికి ప్రకృతి శాస్త్రాలని పేరు. పరమాత్మను గూర్చి చెప్పటానికి మానవ కల్పితమైన శాస్త్రాలు లేవు. దానికి త్రికాలజ్ఞులైన ఋషులు చెప్పిన వేదమే ఆధారం. అట్టి వేదం మహా దేవుడైన శంకరుని సర్వోత్కృష్టునిగా కీర్తించింది.
కనుక ప్రియా! నీవు జీవించి ఉండి ప్రత్యక్షంగా పిల్లల పోషణ భారాన్ని వహించు. సర్వులకు తండ్రి ఐన శంకరుని అనుగ్రహం ఎప్పుడూ ఉంటుంది. తల్లిబిడ్డలను సాకినట్లు
తండ్రి పెంచలేడు. ఉప్పునీటితో చెట్లు పెరగవు గదా! శివతేజో రూపుడైన కుమార స్వామిని తల్లులే పెంచారు గదా! పాండు రాజు మరణానంతరం పాండవులను వీరమాత అయిన కుంతి పెంచి వారిని జగదేక వీరులను చేసింది. నీవు కూడా అట్టి బాధ్యతనే వహించు. వ్యాధునికి ఆహారంగా నేవెడుతున్నాను. ఆ హరిణం శివజ్ఞానంచే ఇలా మనుష్య భావంతో పల్కి ముందుకు సాగబోయింది.
వెంటనే మరొక లేడి (మూడవది) అడ్డం వచ్చి ఇలా అంది: "ఓ సహచర దంపతులారా! సత్యవాక్య పరిపాలనావ్రతం మీతోపాటు నాకూ సమానమే. నేను బ్రహ్మచారిని! నాకు భార్య, పిల్లలు లేరు. నే మరణిస్తే విచారించే వారు కూడా లేరు. వేద శాస్త్ర పురాణాదులన్నీ పరోపకారం కంటె మించిన ఉత్తమ ధర్మం లేదని ఘోషిస్తున్నాయి. అలాటి ఉత్తమ అవకాశం మహాపర్వ దినమైన శివరాత్రి వ్రత సందర్భంగా వచ్చింది. ఇదుగో! నేను వెడుతున్నాను. బోయకు ఆహారంగా! మీరు నిశ్చింతగా సుఖంగా ఉండండి!" ఇలా పల్కి సమాధానం కొరకు ఎదురు చూడకుండ చెంగు చెంగున గంతులు వేస్తూ పరుగెత్తింది. దాని వెంటనే లేళ్ళ జంట, వాటి వెంట పిల్లలు ఇలా ఒకరివెంట మరొకరు అహమికతో కిరాతునికి ఆహారంగా తమకు తాముగా సమర్పణ కావటానికి సిద్ధపడి వేగంగా పరులెత్తుకొని వెళ్ళి బోయవాని ముందు నిలబడి ముక్త కంఠంతో ఇలా అన్నాయి.
“ఓ కిరాత శ్రేష్ఠా! నీకిచ్చిన మాట ప్రకారం మేము వచ్చాము. మా యందు దయవుంచి మా దేహాలను సార్థకం చేయి. మా జన్మలను సఫలీకృతం చేయి. మాకు ఉత్తమ లోకప్రాప్తికి కారణభూతుడవు కమ్ము!" ఇలా పరమానందంతో "నన్ను ముందు చంపు! నన్ను ముందు వధించు! నాకు ముందు ఉత్తమ లోకాలను ప్రాప్తింప చెయ్యి" అంటూ తలలు వంచి నిలబడిన లేళ్ళను చూచి ఆ కిరాతుడు శివానుగ్రహంచే పొందిన జ్ఞానం కారణంగా ఇలా చింతించాడు.
"ఆహా! ఏమి ఈ అద్భుత సన్నివేశం! దేవతలకు సైతం దుర్లభం కదా! జ్ఞానహీనమైనవి అని సర్వులు భావించే ఈ మృగాలు తమ శరీరాలను పరోపకారం కొరకు అర్పించటానికి సత్యనిష్ఠను కలిగి ఉన్నాయి. వీటి జీవితాలు ధన్యములయ్యాయి. నేను మనుష్య జన్మ ఎత్తి ఏమి సాధించాను? ఇలాటి అనేకమైన మూగ జీవాలను వధించి పొట్టపోషించుకొన్నాను. అనేకమైన పాపాలను చేస్తూ మృగాలను వధిస్తూ, బాట సారులను చంపి దోచుకొంటూ ఇప్పటి వరకు కుటుంబాన్ని పోషించుకొంటూ వచ్చాను. అధర్మాచరణ వలన కలిగే దుఃఖము, హాని, దుర్గతి, నరకలోక ప్రాప్తి, జన్మజన్మల పాపము నాకు చుట్టుకొంటుంది. నే కూడబెట్టిన విత్తం వలన కలిగే సర్వసౌఖ్యాలు ఈ భార్యాబిడ్డలు హాయిగా అనుభవిస్తారు. ఎంత అజ్ఞానం. ఇదంతా పరమాత్మ జ్ఞానం లేని కారణం చేతనే గదా! ఛీ! పాడుజన్మ!" ఇలా భావించి లేళ్ళను అభినందించి స్వేచ్ఛను ప్రసాదించాడు. ఇక ఈపైన మాంసాన్ని ముట్టనని బోయ నిశ్చయించుకొన్నాడు.
తక్షణం అతని ధర్మనిష్ఠకు ప్రసన్నుడై శివుడు ప్రత్యక్షమై ఇలా వరమిచ్చాడు. “ఓ కిరాతా! నీవు తెలియ కుండానే చేసిన శివరాత్రి వ్రతానికి, పశ్చాత్తాప పూర్వకమైన తపస్సుకు, నీవు చూపిన భూతదయకు, నీ అహింసా వ్రత నిర్ణయానికి పరమ ప్రీతుడనైనాను. నీవు నాకు పుత్రసముడవు, నా కుమారుడైన షణ్నుఖుని పేరే నీకు పెడుతున్నాను. రాబోవు జన్మలో నీవు గుహుడు అనే నామధేయంతో కీర్తిప్రతిష్ఠలను ఆర్జించగలవు. శ్రేష్ఠమైన శృంగభేరి పురం రాజధానిగా కిరాత రాజువై సర్వభోగాలను అనుభవిస్తావు. నీ వంశం ఆకల్పాంతం వర్దిల్లుతుంది. శ్రీరామచంద్రుడు నిశ్చయంగా నీ గృహానికి వచ్చి నీతో మైత్రిని చేయగలడు. మరణానంతరం దుర్లభమైన ముక్తిని పొందగలవు!"
ఇలా ఆశీర్వదించి మృగాలకు కూడా ముక్తిని అనుగ్రహించాడు శంకరుడు. ఈ గాథకు ప్రత్యక్ష నిదర్శనంగా శివుడు అర్బుద పర్వత ప్రాంతంలో 'వ్యాధేశ్వరుడు' అనే పేరుతో స్థిరుడై వెలసి ఇప్పటికీ పూజలందుకొంటూ భక్తకోటిని అనుగ్రహిస్తూనే ఉన్నాడు. ఈ శివరాత్రివ్రత మాహాత్మ్య గాథ దివ్యమైనది."

## ముక్తి స్వరూప నిర్ణయం
ఋషులు ప్రార్థించగా సూత మహర్షి ఇలా అంటున్నాడు: “మునులారా! ముక్తిని గూర్చి, దానికి సాధన భూతమైన భక్తి, జ్ఞానములను గూర్చి చెపుతున్నాను. వినండి. ఇది రహస్యమైనది సుమా! సంసార దుఃఖాన్ని పోగొట్టి పరమానందాన్ని ఇచ్చే ముక్తి నాలుగు విధాలు. వాటికి 1. సాలోక్యము, 2. సాన్నిధ్యము లేక సామీప్యము, 3. సారూప్యము, 4. సాయుజ్యము అని పేర్లు. కేవలం శివుడు మాత్రమే ముక్తిని ఈయగలడు. తక్కిన హరి బ్రహ్మాదులు ధర్మ-అర్థ-కామములను ఇచ్చు వారు మాత్రమే. శివుడు త్రిగుణాతీతుడు, నిర్వికారుడు, పరబ్రహ్మ, తురీయుడు, జ్ఞానస్వరూపుడు, అవ్యయుడు, సర్వసాక్షి, జ్ఞాన గమ్యుడు, అద్వితీయుడు.
మునులారా! ఈ నాలుగు కాకుండ మానవులకు దుర్లభమైన 'కైవల్యము' అను ఐదవ ముక్తి కూడ ఉంది. దాని లక్షణాన్ని చెపుతున్నాను వినండి. ఎవని నుండి ఈ జగత్తు సర్వము ఉదయిస్తూన్నదో, ఎవనిచే పాలించబడుతున్నదో, ఎవని యందు లీనమగుచున్నదో, ఎవనిచే ఈ జగత్తు వ్యాపించబడి ఉన్నదో అదే శివస్వరూపమని చెప్పబడుతున్నది. అది సకల-నిష్కల భేదంచే రెండు విధాలని వేదం అంటున్నది. దానిని ఎవరూ తెలుసుకోలేరు.

## బ్రహ్మము
అది సత్యజ్ఞానానంతం. దానికి సచ్చిదానందము అని పేరు. అది నిర్గుణము, నిరుపాధికము, అన్యయము, శుద్ధము, నిరంజనమూను. అది పంచ జ్ఞానేంద్రియాలకు అందనిది. వాక్కుకు, మనస్సుకు కూడ అందనిది. ఆ పరబ్రహ్మమే శివనామధేయంచే చెప్పబడుతూన్నది. అది ఆకాశంవలె సర్వ వ్యాపకము, మాయాతీతము, ద్వంద్వాతీతము. అరిషడ్వర్గాదులు లేనిది. శివ జ్ఞానం వలన గాని, శివారాధన వలన గాని సత్పురుషులు ఆ తత్త్వాన్ని ఇహంలోనే నిశ్చయంగా పొందవచ్చు. జ్ఞానం దుష్కరం! భక్తి సుకరం. అనేక మంది భక్తిచే శివానుగ్రహాన్ని పొంది మోక్షాన్ని పొందారు.
పూర్వ పుణ్యవశంచేత శివానుగ్రహం లభిస్తుంది. ఆయన అనుగ్రహం చేతనే ఆయన యందు పరిశుద్ధమైన ప్రేమ అంకురిస్తుంది. ఆ ప్రేమయే భక్తిగా మారి దాని నుండి జ్ఞాన ఫలం లభిస్తుంది. సగుణ నిర్గుణ భేదంచే భక్తి రెండు విధాలు. స్వభావసిద్ధమైన భక్తి సర్వశ్రేష్టమైనది. ఆ భక్తి నైష్టికి (పూజాదికములు కలది) అనైష్ఠికి (పూజాదికములు లేనిది) అని రెండు విధాలు. నైష్ఠికీ భక్తిలో ఆరు భేదాలు ఉన్నాయి. అనైష్టికీ భక్తిలో (మానసిక భక్తిలో) భేదాలు లేవు. భక్తికి శ్రవణ, సంకీర్తనాదులు మొదలుగా తొమ్మిది అంగములున్నాయి. భక్తిలేని వానికి జ్ఞానం లభించదు. మహేశ్వరుని యందు ముందు భక్తిని సాధించాలి. ఆయన అనుగ్రహం ఉంటే అన్నీ ఉన్నట్లే."

## సగుణ నిర్గుణ భేదం
సూత మహర్షి ఋషులతో ఇలా అంటున్నాడు. "మునులారా! ఈ ప్రపంచం వ్యక్తం కావటానికి ముందు ఉన్న నిర్గుణ పరమాత్మ నుండి ఏదైతే ప్రథమంలో వ్యక్తమైందో దానికి 'శివమ్' అని పేరు. భక్తులను అనుగ్రహించే నిమిత్తం అదే 'శివుడు'గా, అదే 'రుద్రుడు'గా వ్యవహరింపబడుతూన్నదని వేదం అంటున్నది. త్రిగుణాతీతుడైన శివునకు త్రిమూర్తులలో ఒకడైన రుద్రునకు భేదం లేదు. బంగారానికి ఆభరణానికి వస్తు తత్త్వంలో భేదం లేదు గదా! వారిద్దరు భక్తులను సమానంగానే అనుగ్రహిస్తారు. మిగిలిన వారందరు ఏక్రమంలో జన్మించారో ఆక్రమంలోనే లయమవుతారు. కాని రుద్రుడు మాత్రం లయంకాడు. ఆయన శివునిలో ఐక్యమవుతాడు. ప్రకృతి నుండి పుట్టిన కార్యములన్ని రుద్రునిలో లయమవుతాయని వేదానుశాసనం. బ్రహ్మ విష్ణువులు సైతం ప్రకృతి నుండి పుట్టిన వారు కనుకను, గుణములు కలవారే కనుకను వారు కూడా రుద్రునిలో లయమవుతారని వేదం నొక్కి వక్కాణిస్తూన్నది.
గడ్డిపోచ మొదలుగా బ్రహ్మగారి వరకు ఈ జగత్తులో తెలియవచ్చే సర్వము మిథ్య. ఈ నానాత్వం కల్పితం. శివుని కంటె భిన్నంగా ఏదీ లేదు. సృష్టికి ముందు, సృష్టికి మధ్యలో, సృష్టి నశించిన తరువాత ఉండేది శివుడే. సగుణుడు, నిర్గుణుడు కూడా ఆయనే. ఈ సృష్టికి కారణభూతమైన శక్తి కూడ ఆయన నుండే పుట్టింది. అది ఆయన తపశ్శక్తి. ఆయనే వేదాలను, మాత్రలను, మాత్రాబద్ధమైన అక్షరాలను, ధ్యానమును ఒకటేమిటి సర్వమైన దానిని విష్ణువుకు ఇచ్చాడు. బ్రహ్మ, విష్ణువులతో కూడా కలిపి అందరికి ఆయుర్దాయం ఉంది. కాని శివునకు ఆయుర్దాయం లేదు. ఆయన నిత్యుడు, శాశ్వతుడు. ఆయనే మహాకాలితో కూడి మహాకాలుడై ఉన్నాడు. ఆయన కారణ స్వరూపుడు. ఆయనకు కారణం లేదు. బీజంలో వృక్షం-వృక్షంలో బీజం ఉన్నాయి. శివస్వరూపుడైన మహేశ్వరుని విషయంలో కూడ ఇదే వ్యవస్థ. ఇదే శివుని యొక్క పరమ జ్ఞానం.

## జ్ఞాన నిరూపణము
మునులారా! పరమ రహస్యమైన శివజ్ఞానాన్ని నేను పెద్దల వలన విన్న దానిని యథాతథంగా చెపుతున్నాను వినండి. ఇది సర్వవేద సారం. వేద వేత్తలైన బ్రహ్మ, నారదుడు, కుమార స్వామి, వ్యాసుడు, కపిలుడు ఇంకా అనేకమంది బ్రహ్మ జ్ఞానులైన వారి సమాజంలో నిశ్చయింపబడి ప్రవచింపబడింది. మానవుడు సర్వము శివాత్మకమని ముందు తెలుసుకోవాలి. ఆ శివుడు ప్రకాశస్వరూపుడు. ఆయన సంకల్పం నుండి ఈ జగత్తు ఉద్భవించింది. ఆయన సర్వజ్ఞుడు. ఆయన ఈ జగత్తులో చైతన్య రూపంలో ఉన్నాడు కాని కర్మలేపం లేనివాడు. ఆయన కేమీ అంటదు. సూర్యుడు జలముల యందు ప్రతిఫలిస్తాడు కాని ఆయనకు జలస్పర్శలేదు. శివుడు కూడా అట్లే చేతనుడై ప్రతిఫలిస్తున్నాడు. శుభకరుడైన శివుడే జగద్రూపంలో భాసిస్తున్నాడు. బుద్ధియందలి అజ్ఞానం కారణంగా ద్వైతబుద్ధి. భేద దృష్టి కలుగుతూన్నది. వాస్తవంగా ద్వితీయ వస్తువు లేదు. దర్శన శాస్త్రకారులు ఈ జగత్తును గురించి, ఆత్మను గురించి, పరమాత్మను గురించి, జీవేశ్వరులను గురించి ఎవరెన్ని విధాలుగా నిర్వచించినా వారు వేదం యొక్క సమీపానికి కూడా రాలేక పోయారు. వారికి వేద తాత్పర్యం బోధపడలేదు. వేదాంతులు చెప్పే అద్వైతం ఒక్కటే పరమ సత్యం. జీవుడు తత్త్వంలో సాక్షాత్తు పరమేశ్వరుడే
అయినా ప్రకృతి మాయలో పడి అజ్ఞానం చేత తనను తాను ఈశ్వరుని కంటె భిన్నునిగా భావిస్తున్నాడు. ఆ మాయావకుంఠనం తొలగిపోగానే జీవుడు సాక్షాత్తు శివుడే అగుచున్నాడు.
శివుడు జగత్తంతా వ్యాపించి సర్వ వ్యాపకుని గాను సకల ప్రాణులయందు అంతర్యామి స్వరూపంగాను ఉన్నాడు. ఉపనిషత్ప్రతి పాదితమైన అద్వైత మార్గంలో పయనిస్తే దర్శనం లభిస్తుంది. అగ్ని కట్టెలలో అంతర్నిహితంగా వ్యాపకుడై ఉన్నా రాపిడి చేసిన వానికే అగ్ని దర్శనం లభిస్తుంది. నానాత్వ దర్శనం భ్రాంతి మూలకం. ద్వైత దృష్టి అజ్ఞాన విలసితం. తీపి పదార్థాలన్నీ చెరకు యొక్క వికారాలే! భాండ సముదాయ మంతా మట్టి యొక్క వికారాలే! నగలన్నీ బంగారం యొక్క వికారాలే! వస్త్రం అనేది ఏ రూపంలో ఉన్నా ప్రత్తి యొక్క వికారాలే! ఇలా సమస్త ప్రపంచమూను అని భావించాలి. ఉపాధి భేదాన్ని అనుసరించి నానాత్వం గోచరిస్తున్నది. అట్లే పరమేశ్వరుడు కూడా ఉపాధి భేదం చేత అనేకంగా గోచరిస్తున్నాడు. కార్యకారణముల మధ్య తత్త్వంలో భేదం లేదు. ద్వైతబుద్ధి కేవలం భ్రాంతి. రజ్జువునందు సర్పభ్రాంతి, శుక్తియందు రజిత భ్రాంతి, ఎండమావుల యందు జలభ్రాంతి సర్వము భ్రాంతి మూలకం. భ్రాంతి తొలగితే యదార్ధ వస్తువు గోచరిస్తుంది. భ్రాంతికి కారణం అజ్ఞానం. అజ్ఞానానికి కారణం ప్రకృతి (మాయ), ప్రకృతి ప్రత్యక్షంగా గోచరించి పరమాత్మను కప్పేస్తున్నది.
సృష్టి, స్థితి కారకులైన బ్రహ్మ, విష్ణువు లిరువురు ప్రకృతి మాయలో పడి కొట్టుకొంటూన్న వారే! లయ కారకుడైన రుద్రుడు ప్రకృతి మాయలో పడి లయకారకుడు కాలేదా? అంటే కాలేదు. పుట్టిన ప్రతి వస్తువు లయమై తీరుతుందనేది ప్రకృతి నియమం. అలా లయమైనది రుద్రుని చేరుతుంది. అందువల్ల రుద్రునికి కర్తృత్వం లేదు. కర్తృత్వం లేని చోట అహంకారం లేదు. అహంకారం లేని చోట జీవభ్రాంతి లేదు. జీవభ్రాంతి లేని చోట మాయ లేదు. మాయ లేని చోట ఈశ్వరుడు జ్ఞానస్వరూపుడై, జ్యోతిస్వరూపుడై, స్వయం ప్రకాశ స్వరూపుడై ఉంటున్నాడు.
ఏక రూపుడైన శివుని నుండి నానాత్వంతో కూడిన ప్రపంచం వ్యక్తమై తిరిగి ఆయనలోనే లీనమవుతూ ఉంటుంది. ఎలాగంటె బీజం ఏక రూపంలో ఉంటుంది. దాని నుండి చెట్టు ఉద్భవిస్తుంది. చెట్టు అంటే కాండము, కొమ్మలు, ఆకులు, చిగుళ్ళు, పుష్పాలు, ఫలాలు ఇత్యాదిగా నానాత్వం ప్రకటిత మవుతున్నది. తిరిగి ఈ నానాత్వం బీజంలో ఏకరూపంలో ఒదిగి ఉంటూన్నది. శివుడు - ప్రపంచము ఈ రెండింటి సంబంధము అంతే! సృష్టిలో సూర్యుడు ఒక్కడే అయినా అనేకమైన వాటిలో ప్రతిఫలిస్తున్నాడు. అవన్ని ఆయన ప్రతిబింబాలు. ప్రతిబింబాలు అనంతం. అవన్ని ఉపాధి భేదం చేత ఏర్పడుతాయి. ఉపాధులు నశించగానే ప్రతిబించాలు నశిస్తాయి. కాని బింబం అంటే సూర్యుడు అద్వితీయుడై వెలుగుతూనే ఉంటాడు జీవులు అనంతం. శివుడు ఒక్కడే! ఆకాశం సర్వ వ్యాపకమే అయినా దానికి దేనితోనూ సంగము లేదు. అది అన్నిటికి ఆధారభూతంగా, అధిష్ఠానంగా ఉంటుంది. అలాగే శివుడు సర్వానికి అధిష్ఠానంగా ఉంటున్నాడు. ఆయనకు దేనితోను సంబంధం లేదు. పాపపుణ్యాలతో కూడిన కర్మఫలాలు ఆయనకు అంటవు.
అహంకారంతో కూడిన చైతన్యమే జీవుడు. అహంకార రహితమైన చైతన్యమే శివుడు. స్వచ్ఛమైన బంగారం ఎంత శ్రేష్ఠమైనదైనా వెండి, రాగి తదితర నీచ లోహాలతోడి సంపర్కం కారణంగా బంగారం మలిన మవుతుంది. దాని శ్రేష్ఠత్వానికి భంగం కలుగుతుంది. అలాగే ఉపాధిని ఆశ్రయించిన జీవుడు తత్త్వంలో శివస్వరూపుడే అయినా అహంకారం వలన మలిన మవుతున్నాడు. జీవుని మహత్త్వం తగ్గుతూన్నది. తిరిగి బంగారాన్ని శుద్ది చేస్తే దానికి పూర్వపు శ్రేష్ఠత్వం లభిస్తుంది. అలాగే మానవుడు కూడా సద్గురువును ఆశ్రయించి ఆయన చేసిన ఉపనిషత్ప్రతి పాదితమైన జ్ఞాన బోధచే అహంకార మాలిన్యంతో పాటుగా సర్వమైన మాలిన్యాలను తొలగించుకొంటే స్వచ్ఛమైన మేలిమి బంగారంలా స్వస్వరూప జ్ఞానంతో ప్రకాశిస్తాడు. అద్దానికి అంటుకొన్న మాలిన్యం తొలగించగా అద్దంలో ప్రతిబింబించిన రూపం స్పష్టంగా గోచరించినట్లు అజ్ఞానం తొలగగానే మానవుని హృదయ పుండరీకంలో కొలువై ఉన్న పరమాత్మ స్వస్వరూపంతో సాక్షాత్కరిస్తాడు. అప్పుడు నేనే శివుడను అనే అద్వైత జ్ఞానం కలుగుతుంది. అట్టి మనుజుడు జీవన్ముక్తుడని పిలువబడుతాడు. జీవన్ముక్తునికి సుఖదుఃఖాది ద్వంద్వములు, భేద దృష్టి ఇత్యాది ద్వైత భావనలు ఉండవు. అట్టివాడు ఇషువేగ న్యాయం చేత ప్రారబ్దం ఉన్నంత వరకు శరీరాన్ని ధరించి ఈ ప్రపంచంలో బ్రతికి మరణానంతరం శివ సాయుజ్యాన్ని పొందుతాడు.
ఈ ముక్తిని పొందటానికి కొంత మానవ ప్రయత్నం అవసరం. దాని క్రమం ఇలా ఉంటుంది. ముందు జీవునికి పూర్వజన్మ సంస్కారం చేత శివుని యందు భక్తి, దానినుండి ప్రేమ, ప్రేమ నుండి సేవ, సేవ నుండి శ్రవణం, శ్రవణం నుండి సత్సంగం, సత్సంగం నుండి గురువు, గురువు ద్వారా జ్ఞానం. జ్ఞానం నుండి ముక్తి లభిస్తాయి.
మునులారా! మీకింత వరకు నీ చెప్పిన ఈ శివమహాపురాణం లోని విషయాలన్నీ శివుడే స్వయంగా విష్ణువుకు చెప్పాడు. ఆయన బ్రహ్మకు, బ్రహ్మ సనకాది మహర్షులకు, తరువాత వారు నారదునకు నారదుడు వ్యాసునకు క్రమంగా చెప్పారు. దయానిధి అయిన వ్యాస భగవానుడు నాకు చెప్పిన దానిని మీకు నేను చెప్పాను. ఈ కలిలో వ్యాపించిన విజ్ఞానమంతా వ్యాస ప్రోక్తమే. వ్యాస భగవానుడు సమస్తమైన వేద, శాస్త్ర, పురాణ, ఇతిహాసాదులను పలుమార్లు పరిశీలించి సారభూతమైన జ్ఞానమనే వెన్న ముద్దను మనకందించాడు. తొల్లి కృతయుగంలో వేదాలతో పాటుగా వేదసారమైన పురాణం కూడా పుట్టింది. దాని పేరు 'ఆది పురాణం'. పురాణ వాజ్మయం తత్త్వంతో పాటు గాథలతో కూడా నిండి ఉంటుంది. ఆ ఆది పురాణ సారాన్నే వ్యాస భగవానుడు అష్టాదశ పురాణాలలో నిక్షేపించాడు. పురాణాల ద్వారానే వేద తాత్పర్యాన్ని నిర్ధారించుకోవలసి ఉంటుంది. పురాణ జ్ఞానం లేని వానికి వేదం అంధుని ముందు అద్దంవలె వ్యర్థం.
మునులారా! నే చెప్పిన శివజ్ఞానాన్ని వ్యాపింపచేయండి. కాని నాస్తికునకు, శ్రద్ధలేని వానికి, కపటికి, మోసగానికి, భక్తిహీనునకు, వినుట యందు ఆసక్తి లేని వానికి, ప్రపంచమే శాశ్వతమని నమ్మిన వానికి, వితండ వాదం చేసే హేతువాదికి మాత్రం చెప్పవద్దు. శివుడు సర్వోత్కృష్టుడు అనే జ్ఞానాన్ని ఎప్పుడూ కలిగి ఉండండి. మీకు తప్పక అభ్యుదయం కలిగి నిశ్రేయసం లభిస్తుంది. ఎంతో శ్రమపడి చెప్పిన సూతుని అమృత వాక్కులను విని మునులాయనకు పరమానందంతో ఆదర పూర్వకంగా పూజించి సత్కరించారు.
శ్రీ శివమహా పురాణంలో కోటిరుద్ర సంహిత సమాప్తము.