## ఓంకార స్వరూపం
మహర్షులు సూతునితో ఇలా అంటున్నారు. “ఓ మహాత్మా! వ్యాసశిష్యా! నువ్వు మాకింతవరకు శివమహాపురాణంలోని ఉమా సంహితను చెప్పావు. తెలియని శివ పార్వతుల గాథలను, వారి తత్త్వాన్ని నీద్వారా విని కృతార్థులమయ్యాం! మాకిప్పుడు కైలాస సంహితను చెప్పండి! ముందుగా ఓంకార స్వరూపాన్ని వివరించండి. దాని తత్త్వాన్ని బోధించండి!”
మునుల శివజ్ఞాన సముపార్జనా లక్ష్యానికి సంతసించి సూతుడిలా చెప్పసాగేడు : "ఓ! మహర్షులారా! మీరు భాగ్యవంతులు! చక్కగా ప్రశ్నించారు. పూర్వజన్మ సుకృతం వల్ల గాని ఇలాంటి విషయాలను తెలుసుకొనాలనే ఇచ్ఛ పుట్టదు. తొల్లి మీరడిగిన ప్రశ్ననే ఉమాదేవి శంకరుని ప్రశ్నించగా ఆయనామెకు వివరించాడు. సర్వజ్ఞుడైన మా గురువుగారు ఆ జ్ఞానాన్ని పొంది నాకు బోధించారు. దానినే మీకు ఉపదేశిస్తున్నాను వినండి. వేదములు ఓంకారంనుండే పుట్టాయి. మహేశ్వరుడే ఓంకారం యొక్క లక్ష్యం. శివానుగ్రమము లేనిదే ఓంకార స్వరూపం అవగతం కాదు. ఓంకారమనే మంత్రానికి ప్రణవము అని పేరు. అదే అన్ని ఉపాసనలకు మూలం. అది మర్రిచెట్టు విత్తనంవలె సూక్ష్మమైనది. సృష్టికి
కారణభూతమైనది ఓంకారమే. అది సకల వేదసారం. విశేషించి అది శివస్వరూపం. పరమేశ్వరుడు దాని యందు ప్రతిష్టితుడై ఉన్నాడు. సత్త్వ -రజః -తమోగుణముల కలయికలోని హెచ్చుతగ్గుల వలన ఈ జగత్తులోని సకలము నిర్మాణమై ఉంది. ఈ సృష్టి సమస్తము దానిలోని అంశములే. త్రిగుణములు ఓంకారార్థంలో అంతర్గతమై ఉంటాయి. కావున ఓంకారమే సర్వజగత్తుకు అధిష్ఠానం. అవినాశి అయిన పరబ్రహ్మమే ఓంకారం. పరమేశ్వరుడు ఓంకారం చేతనే సకల జగత్తును సృష్టించాడు. వాచకమైన ఓంకారానికి వాచ్యమైన శివునకు భేదం లేదు. జ్ఞానులైనవారు ఈ ఓంకారాన్ని కేవల శివునకే కాక మాయాతీతుడైన పరబ్రహ్మకు కూడా ఐక్యాన్ని భావన చేస్తున్నారు. ప్రణవోపాసన మినహా ముక్తి సాధన మరొకటి లేదు. కనుకనే కాశీలో విశ్వేశ్వరుడు, సర్వమంత్రములలో శ్రేష్టమైన ప్రణవాన్ని మరణ సమయంలో జీవులకు ఉపదేశిస్తాడు.
మునులారా! ఈ ఓంకారంలో అ-ఉ-మ అనేమూడు, అక్షరాలున్నాయి. ఆ అక్షరాలకే మాత్రలని పేరు. తర్వాత బిందువు ఉంది. పూర్ణానుస్వారం అనగా సున్న (0) కే బిందువు అని పేరు. ఆపైన నాదం మూడు మాత్రలు, మరియు బిందువు, నాదము కలిపి ఐదు వర్ణములతో కూడిన ప్రణవాన్ని ఉద్దారము (మంత్ర రహస్యాలను వెలికి తీయుట) చేసి నిత్యము జపించే వానికి ముక్తి నిశ్చయం. బ్రహ్మ మొదలుగా గడ్డిపోచ వరకు గల సకల ప్రాణుల ప్రాణము ఈ 'ఓం' కారమే. అందుకే దీనికి ప్రణవము అను పేరు వచ్చింది. మనం రెండు చేతుల చూపుడు వ్రేళ్లతో రెండు చెవులను మూసుకొంటే మనకు వినిపించే నాదమే ప్రణవం. ఇలా వినిపించే నాదం సత్యజ్ఞానాది లక్షణాలుగల పరబ్రహ్మను చెపుతుంది. దానికి 'పరప్రణవము అని పేరు. పంచవర్ణాత్మకమై వాచకమగు శబ్ద రూపమైన 'ఓమ్ ' కారాన్ని'అపర ప్రణవము'అని సంకేతం.
ఈ ప్రణవానికి అనేక పర్యాయ పదాలున్నాయి. బ్రహ్మము, జ్ఞానము, శివాత్మకము, సర్వాత్మకము. సర్వవిద్యా బీజము, తేజో బీజము, ముక్తి బీజము, నిష్కళము, నాదము, నాదాది, హృన్నాదము, వేదాది, వేద భూమి, మంత్ర ప్రాణము, బ్రహ్మ స్వరూపము, ఆత్మ మంత్రము..... ఇత్యాదిగా అనేక పర్యాయ పదాలున్నాయి. ఓంకారంలో మొదటి వర్ణమైన 'అ' కారం ....... సర్వజగత్తుకు బీజమైన మహత్తత్త్వానికి, రజోగుణానికి, సృష్టికర్తయైన బ్రహ్మకు ప్రతీక. ఇదే వామనాసాపుట అయిన ఇడానాడి అనే చంద్రుడు. 'ఉ' కారం మహత్తత్త్వానికి కూడ కారణమైన మాయాశక్తికి, సత్త్వ గుణానికి, స్థితి పాలకుడైన విష్ణువుకు ప్రతీక. ఇదే దక్షిణ (కుడి) నాసాపుట అయిన పింగళ నాడి అనే సూర్యుడు. 
'మ' కారం మాయాశక్తి సమేతుడైన ఈశ్వరునకు, తమోగుణానికి, లయ కారకుడైన రుద్రునకు ప్రతీక. ఇదే మధ్యనాడి అయిన సుషుమ్న అనబడే అగ్ని. ఇక బిందువు ప్రకాశ స్వరూపుడగు మహేశ్వరునకు, తిరో భావమునకు ప్రతీక. తిరోభావ మనగా కార్య జగత్తు కారణ రూపం లోనికి విలీనం కాగా ఆ కారణం కూడా పరమాత్మతో విలీనమగుట. చివరిదైన 'నాదము' సర్వమును అనుగ్రహించే సదాశివునకు ప్రతీక. ప్రకృతి కంటె పరుడైన శివుని నాదాగ్రమందు భావన చెయ్యాలి.
అకార, ఉకార, మకార, బిందు, నాదముల యందు వరుసగా పంచముఖుడైన పరమేశ్వరుని యొక్క సద్యోజాత, వామదేవ, అఘోర, తత్పురుష, ఈశాన స్వరూపములు (పంచ బ్రహ్మలు) ప్రతిష్టితములై ఉన్నాయి. 'అ' కారమునందు సద్యోజాతుని నుండి పుట్టిన ఎనిమిది కళలు, 'ఉ' కారమునందు వామదేవుని పదమూడు కళలు, 'మ' కారము నందు అఘోరుని యెక్క ఎనిమిది కళలు, బిందువునందు తత్పురుషుని యొక్క నాలుగు కళలు నాదమునందు ఈశానుని యొక్క ఐదు కళలు ప్రతిష్టితమై ఉన్నాయి. మంత్రము, యంత్రము, దేవత,ప్రపంచము, గురువు, శిష్యుడు..... ఈ ఆరు .... తత్త్వములు. ఈ ఆరింటిని ఐక్యం చేసి భావన చేయాలి. ఆ భావనా సిద్దియే ప్రపంచం యొక్క ఆత్మ. అదే ప్రణవసిద్ధి. ప్రణవ మంత్రానికి బ్రహ్మఋషి, దైవీ గాయత్రి చందస్సు. పరమ శివుడు అధిదేవత. 'అ' కారం బీజం. 'ఉ' కారం శక్తి, 'మ' కారం కీలకం. మోక్షమే వినియోగం."

## సన్న్యాస దీక్షా విధానం
మునులారా! మీకిప్పుడు సన్న్యాస ఆశ్రమ స్వీకార విధానాన్ని గురించి చెపుతున్నాను వినండి. ముందుగా శాంతుడు, జితేంద్రియుడు, తపశ్శాలి, వైరాగ్య సంపన్నుడు, వేదశాస్త్ర పారంగతుడు, శైవ దీక్షితుడు అయిన బ్రాహ్మణుని గురువుగా యెంచు కోవాలి. అట్టి ఆచార్యుని సమీపించి సాష్టాంగ నమస్కారం చేసి ప్రయత్న పూర్వకంగా ఆయనను సంతోష పెట్టాలి. ఎవడు గురువో వాడే శివుడు. ఎవడు శివుడో వాడే గురువు. ఇలా మనసులో నిశ్చయించుకొని గురువును ప్రార్థించాలి. ఆపై గుర్వాజ్ఞను పొంది సాధకుడు పన్నెండు రోజులు పాలను మాత్రమే ఆహారంగా తీసికొని జీవించాలి. ఆపై నదీతీరంలో గాని, శివాలయంలోగాని శుక్ల పక్ష పంచమినాడు గాని, ఏకాదశినాడు గాని ఉదయమే స్నానం చేసి పవిత్రాంతఃకరణంతో నిత్యకర్మలను ఆచరించి గురు సన్నిధిలో, యధా విధిగా నాందీ శ్రాద్ధం చేసి యధా శాస్త్రీయంగా క్షుర కర్మను ముగించుకొని వెంటనే స్నానం చేసి ఏకాగ్ర చిత్తంతో శివుణ్ణి
ధ్యానించాలి. ఆ రోజు సాయంత్రం స్నానం చేసి, సంధ్యావందన మాచరించి ఔపాసనా కార్యక్రమాన్ని ముగించుకొని గురువును సత్కరించి హోమద్రవ్యాలతో స్వశాఖా సూత్రానుసారంగా అగ్ని కార్యం చెయ్యాలి. ఆహితాగ్ని అయిన బ్రాహ్మణుడైతే ప్రాజాపత్యేష్టిచే ఆధానం చేయబడిన క్రౌతాగ్నియందు చక్కగా ఆహుతులను సమర్పించి తరువాత ఆ అగ్నిని తనయందు సమారోపం చేసికొని సన్న్యసించాలి.
తరువాత అతడు స్థిరచిత్తుడై చరువు (హోమద్రవ్యం) ను వండి అగ్ని యందు సమిధలు, చరువు, నెయ్యి మొదలైన హోమ ద్రవ్యాలను పురుష సూక్తాన్ని పఠిస్తూ ప్రతిఋక్కు యొక్క అంతమునందు హోమం చేసి స్విష్టకృత్ హోమంతో పరిసమాస్తి చెయ్యాలి. ఆ తరువాత ఆ విద్వాంసుడు తంత్రోక్త విధానంగా కూడా హోమం చేసి అగ్ని హోత్రానికి ఉత్తర దిక్కునందు దర్భాసనంపై కూర్చుని బ్రహ్మ ముహూర్తం వరకు గాయత్రిని జపించాలి. తరువాత హోమం కొరకు చరువును వండి పురుష సూక్తంతో మొదలిడి విరజాసూక్తం వరకు హోమం చేయ్యాలి. తరువాత శేషహోమాన్ని పూర్తి చేసి ప్రాత రౌపాసన చేయాలి. తదనంతరం అగ్నిని తనయందు ఆరోపించుకొని ప్రాతస్సంధ్యా వందనం చేసి సూర్యోదయానంతరం గాయత్రిని జపించాలి. తరువాత క్రమంగా ధనేషణ, దారేషణ, పుత్రేషణలను విడిచి సన్న్యసించే సమయంలో చెప్పే ప్రేష మంత్రములను ఉచ్చరించి పిలక, యజ్ఞోపవీతం, మొలత్రాడు మొదలైన వాటిని విసర్జించాలి. తర్వాత ఉత్తర దిక్కుకు గాని, తూర్పు దిక్కుకు గాని వెళ్ళాలి. పిమ్మట లోక సంచారమునందు ఇష్టుడైనచో దండ, కమండలువులను, కౌపీనాన్ని స్వీకరించాలి. ఇష్టం లేకపోతే అక్కరలేదు.
పిదప గురువు వద్దకు వెళ్ళి మూడుసార్లు సాష్టాంగ నమస్కారమును చేయాలి. గురువు విరజాహోమం చేయగా మిగిలిన తెల్లని భస్మను శిష్యునికి యధావిధిగా పూయాలి. పిమ్మట 'అగ్నిరితి' అని మొదలయ్యే మంత్రంతో త్రిపుండ్రమును ధరింప చెయ్యాలి. శిష్యుని శిరస్సుపై చేతినుంచి వాని కుడి చెవిలో ఋషి, దేవత, చంధస్సులతో కూడిన ప్రణవ మంత్రాన్ని మూడుసార్లు చక్కగా ఉచ్చరించాలి. పిమ్మట ఉపాసనా సహితంగా ఆరు విధాల అర్థాన్ని భోదించాలి. పిమ్మట శిష్యుడు పన్నెండు సార్లు గురువుకు సాష్టాంగ దండ ప్రణామం చేసి వేదాంతాన్ని శ్రవణం చేయాలి. ఆపై నిత్యము మనస్సులో సాక్షిస్వరూపుడు, అంతర్యామి స్వరూపుడు అయిన పరమేశ్వరుని పార్వతీ సహితంగా హృదయ పద్మంలో ధ్యానించాలి. అట్టి సాధకుడు తప్పక శివసాయుజ్యాన్ని పొందుతాడు.

## ప్రణవార్థ వివరణ
మునులారా! ఇప్పుడు ప్రణవార్థాన్ని వివరిస్తున్నాను. శ్రద్ధగా వినండి, శివుడు, మహేశ్వరుడు, రుద్రుడు, విష్ణువు, పితామహుడు, సంసార వైద్యుడు, సర్వజ్ఞుడు, పరమాత్మ... ఈ ఎనిమిది నామములు నిత్యుడు, శాశ్వతుడు అయిన శంకరుని ప్రతిపాదిస్తాయి. శంకరునకు అయిదు కళలున్నాయి. అందు నివృత్తి కళ మోకాళ్ళ వరకు, ప్రతిష్ఠా కళ నాభి వరకు, విద్యాకళ కంఠం వరకు, శాంతకళ లలాటం వరకు, ఆ పైన శాంత్యతీతమనే సర్వ శ్రేష్ఠమైన కళ ఉంటుంది. సగుణ రూపుడైన శివుని యందు ఈ అయిదు కళలు అయిదు మార్గాలలో వ్యాపించి ఉంటాయి. వీటికే 'పంచాధ్వలు' అని సంకేత వ్యవహారం. ఎనిమిది నామములలోను మొదటి అయిదు నామములు ఉపాధి సహితమైన ఆత్మనే భోధిస్తాయి. మిగిలిన మూడు నామములు నిరుపాధికమైన ఆత్మను బోధిస్తాయి. జగత్తు యొక్క ఉపాదాన కారణ భేదాలను అనుసరించే ఆ నామాలు ఏర్పడ్డాయి. పదము అనగా శబ్దం నిత్యం. పదముచే తెలియబడే పదార్థము (వస్తువు లేక ఉపాధి) అనిత్యం. గోవు చనిపోతుంది కాని 'గో' శబ్దం నశించదు. ఆ కారణంగా ఉపాధి భేదంచే పరమాత్మకు కూడా నామభేదం సిద్ధించింది. ఇప్పుడు ఆ నామాల యొక్క అర్థాన్ని వివరిస్తున్నాను.
శివుడు: పరమాత్మ తన స్వరూపమునందు అవిద్య లేక ఆజ్ఞానంతో సంపర్కం లేదా సంశ్లేషం (లేపము) లేని వాడు కనుక ఆయనకు 'శివ' నామధేయం కలిగింది. ఆయన అత్యంత పరిశుద్ధుడు. సకల కళ్యాణ గుణములకు ఆయన ఆస్పదుడు కనుక 'శివుడు'.
మహేశ్వరుడు: ప్రకృతి ఇరవై నాలుగు తత్త్వములతో కూడి ఉంటుంది.
అవియేవనగా మూల ప్రకృతి, మహత్తత్త్వము, అహంకారం. శబ్ద స్పర్శరూప రసగంధాది తన్మాత్రలు ఐదు. జ్ఞానేంద్రియ పంచకం. కర్మేంద్రియ పంచకం మనస్సు. ఆకాశాది పంచ మహాభూతములు. ఇట్టి ప్రకృతికి అతీతంగా ఉంటాడు 'పురుషుడు'. ఇతడు అపరిణామి. ఈ ప్రకృతి, పురుషు లిద్దరకు అతీతుడు కనుక శంకరుడు 'మహేశ్వరుడు' అయ్యాడు. మరోవిధంగా చెపుతున్నాను. సత్త్వ - రజః - తమో గుణాలతో కూడిన ఈ ప్రకృతి అంటే జగత్తు మాయ. అది అవినాశి. అట్టి మాయను తన వశంలో ఉంచుకొన్నాడు కనుక మహేశ్వరుడు. జీవులను ఆ మాయ నుండి తప్పిస్తాడుకనుక మహేశ్వరుడు.
రుద్రుడు: 'రుత్' అనగా దుఃఖం లేదా దుఃఖానికి హేతువు. అట్టి దుఃఖాన్ని తొలగిస్తాడు కనుక రుద్రుడు.
విష్ణువు: ఈ జగత్తునందు అంతట లోపల, బయట కూడ వ్యాపించి ఉన్నాడు కనుక శివునకు విష్ణువని పేరు.
పితామహుడు: జగత్తుకు, త్రిమూర్తులకు కూడ తండ్రి అయిన కారణంగా శివునకు పితామహుడని పేరు.
సంసారవైద్యుడు: లోకంలో రోగ నిదానం తెలిసిన వైద్యుడు రోగాన్ని నయం చేసి ఎలా స్వస్థతను చేకూరుస్తాడో అలాగే శంకరుడు సంసార మహాదుఃఖాన్ని నాశనం చేస్తాడు కనుక సంసార వైద్యుడయ్యాడు.
సర్వజ్ఞుడు: లోకంలో మనుష్యులు పంచ జ్ఞానేంద్రియములచే జ్ఞానాన్ని పొందుతున్నారు. అలాగే పంచ కర్మేంద్రియములచే కర్మలను ఆచరిస్తున్నారు. అయినా లోకుల జ్ఞానం పరిపూర్ణం కాదు. కాని సదాశివుడు జ్ఞానేంద్రియ, కర్మేంద్రియములు లేకున్నా జ్ఞానానికి అధిష్ఠానంగా ఉన్నాడు కనుక సర్వజ్ఞుడు.
పరమాత్మ: లోకంలో మనుష్యులు చైతన్య స్వరూపమైన ఆత్మాధిష్ఠానంగానే మనస్సంకల్పాలను బుద్దిచే తర్కించుకొని కార్యాలను చక్కపెట్టుకొంటున్నారు. అట్టి ఆత్మలకు అదిష్టానంగా ఉంటున్నాడు కనుకను, తనకంటే పరుడు ఎవ్వరూ లేరు కనుకను పరమాత్మ ఐనాడు.
మునులారా! 'ఓం'కారాన్ని పలికేటప్పుడు ఆ నాదం మూలాధారంలో పుడుతుంది. ఆ నాదాన్ని క్రమంగా షట్చక్రాలను దాటించి సహస్రారంలో ఉన్న శివునితో ఐక్యం చెయ్యాలి. దీనిని సాధించిన యోగి తప్పక జీవన్ముక్తు డవుతాడు.

## శివ ఉపాసన మూర్తి
మునులారా! మీకిప్పుడు సదాశివుని నుండి మహేశ్వరుడు మొదలుగా నలుగురు బ్రహ్మలు ఉద్భవించిన ఉత్తమమైన విధానాన్ని చెపుతున్నాను శ్రద్ధతో వినండి. సహస్రాతీతమైన నామము లన్నీ శివునివే అయినా.... సృష్టి, స్థితి, లయము, తిరోభావము, అనుగ్రహము అనే పంచకృత్యములను ఆచరించేటప్పుడు కార్యభేదం చేత ఆయనకు నామబేధాలు ఏర్పడింది.
ఈ సృష్టి ఆద్యంతములు లేనిది. అయినా లోక వ్యవహారాన్ని అనుసరించి చెప్పుకొంటే తొలుత అనాదియైనది, సర్వాశ్రయమైనది, కారణము లన్నింటికి తానే కారణమైనది ఒకటి ఉన్నది. అదే 'శ్రీ గురు శంభు లింగం. దాని నుండి 'చిత్' శక్తి ఆవిర్భవించింది. దాని నుండి బిందువు పుట్టింది. శివతత్త్వమైన బిందువు నుండి శక్తి తత్వం వ్యక్తమైంది. దానినుండి భక్తులకు, యోగులకు భోగమోక్ష ప్రదుదైన చంద్రకళావతంసుడు, పంచముఖుడు, దివ్య వస్త్రాభరణ గంధ మాల్యాలంకృతుడు, మనోన్మనీ శక్తి సహితుడు అయిన సదాశివుడు ఆవిర్భవించాడు. ఆయన నుండి మహేశ్వరుడు, ఆయన నుండి రుద్రుడు, రుద్రుని నుండి వామ దేవుడు (విష్ణువు) ఆయన నుండి బ్రహ్మ ఉద్భవించారు.
సదాశివుడు ఆకాశాభిమాని. అది సమష్టి స్వరూపం. ఆయన నుండి వ్యక్తమైన మహేశ్వరుని ముఖం పురుష రూపాన్ని పోలియున్న కారణంగా ఆయన తత్పురుషుడై వాయువుకు అధిపతి అయ్యాడు. సగుణుడు, క్రియా శక్తి ప్రధానుడు అగు ఆయన ఎడమ భాగంలో మాయాశక్తి ఉంటుంది. 1. ఈశ్వరుడు. 2. విశ్వేశ్వరుడు, 3. పరమేశ్వరుడు, 4. సర్వేశ్వరుడు.... ఈ నలుగురు మహేశ్వరుని వ్యష్టిరూపాలు, వీరితో కూడినదే..... ఉత్తమమైన తిరోధాన చక్రం. ఇదే మహేశ్వర ధామం.
మహేశ్వరుని నుండి రుద్రుడు ఆవిర్భవించాడు. 1. శివుడు, 2. హరుడు, 3. భవుడు, 4, మృడుడు.... ఈ నలుగురు రుద్రుని వ్యష్టిరూపాలు. ఈ రుద్రుడు శాంతమైన ముఖం కలవాడు కనుక అఘోరుడనబడి అగ్నితత్త్వానికి అధిపతి అయ్యాడు. సర్వసంహారకుడైన రుద్రుని ఎడమభాగంలో గౌరీ శక్తి ఉంటుంది. ఇదే ఉత్తమమైన సంహార చక్రం. ఇదే రుద్ర ధామం. ఈ సంహారం మూడు రకాలుగా ఉంటుంది. జీవుడు పొందే నిద్రావస్థ నిత్యసంహారం. బ్రహ్మగారు నిద్రించగానే జరిగేది నైమిత్తిక సంహారం. బ్రహ్మ కూడా లయం కాగానే జరిగేది మహా సంహారం. జీవులకు దుఃఖ నివృత్తి కొరకు మరియు కర్మ పరిపక్వత కొరకు ఈ సంహారక్రియ కల్పింపబడింది.
రుద్రుని నుండి వామదేవ చక్ర స్వరూపుడు, జలతత్త్వాభిమాని అయిన విష్ణువు పుట్టాడు. 1. వాసుదేవుడు, 2. అనిరుద్ధుడు, 3. సంకర్షణుడు, 4. అధోక్షజ ఈ నల్గురు విష్ణువుకు వ్యష్టిరూపాలు. విష్ణువు యొక్క ఎడమ భాగంలో లక్ష్మి ఉంటుంది. ఇదే ఉత్తమమైన స్థితిచక్రం. ఇదే వైకుంఠమని పిలువబడే విష్ణులోకం. సృష్టించబడిన జగత్తుకు స్థితిని కల్పించటం విష్ణువు యొక్క కర్తవ్యం.
విష్ణువు నుండి సద్యోజాతముఖ స్వరూపుడు, పృధ్వీతత్త్వాభిమాని అగు బ్రహ్మ పుట్టాడు. రజోగుణ స్వరూపుడైన ఈయన ఎడమ భాగంలో సరస్వతి ఉంటుంది. హిరణ్య గర్భుడు, విరాట్, పురుషుడు, కాలుడు.... ఈ నలుగురు బ్రహ్మ యొక్క వ్యష్టి రూపులు.
బ్రహ్మ మానస పుత్రులచే, ఋషులచే సేవింపడే ఉత్తమ సృష్టి చక్రం ఇదే. ఇదే బ్రహ్మలోకం. ప్రకృతి యందు ఉపసంహరింపబడియున్న జీవులను..... క్రమంగా సుఖ దుఃఖాది భోగములను అనుభవించే నిమిత్తం వెలికి తెచ్చి కర్మలతోను, అంగములతోను, ఫలములతోను సంబంధాన్ని కల్పించే ప్రక్రియకు సృష్టి అనిపేరు. సృష్టి మొదలుగా తిరోధానం వరకు అయిదు అవయవములు గల ఈ జగచ్చక్రానికి 'పంచార (అయిదు ఆకులుగల) చక్రము' అని పేరు.
ఈ భూమి విస్తరించి యున్న కారణంగా దానికి పృథ్వి అనిపేరు. ఈభూమి నీటి చేతను, నీరు అగ్ని చేతను, అగ్ని వాయువు చేతను, వాయువు ఆకాశము చేతను, ఆకాశం అహంకారం చేతను, అహంకారం మహత్తత్త్వము చేతను, మహత్తత్త్వము అవ్యక్తం చేతను ఆవరింపబడి ఉంది. ఈ సర్వజగత్తు శక్తి సహితుడైన శివ స్వరూపమే!

## శివతత్త్వం
మునులారా! తొల్లి వామదేవ మహర్షి సుబ్రహ్మణ్యుని ద్వారా విన్న దానిని మీకు చెపుతున్నాను. ఈ శివతత్త్వాన్ని పార్వతి ప్రశ్నించగా శివుడే చెప్పాడు. కుమార స్వామి పాలుత్రావుతూ విన్నాడు. ఆ కారణంగా అతడు సుబ్రహ్మణ్యుడైనాడు.
ముందుగా మీకు సృష్టి తత్త్వాన్ని చెపుతున్నాను వినండి. ఇది చాలా గహనమైనది రహస్యమైనది కూడాను. ఈ సృష్టి మనకు ప్రత్యక్షంగా కనిపిస్తూనే ఉంది కనుక మనం సర్వమునకు ఆధార భూతుడు, ఆత్మస్వరూపుడు అయిన శివుని గూర్చి విచారణ చెయ్యవలసిన అవసరం ఉంది. జగత్తులోని ప్రాణులన్నీ స్త్రీ-పురుష రూపంలో గోచరిస్తూనే ఉన్నాయి. పిండములో ఆరు కోశములు కలవని అందు మూడు తండ్రియొక్క అంశలనియు మూడు తల్లి యొక్క అంశలనియు వేదం చెపుతూన్నది. ఎల్ల శరీరధారులందు స్త్రీ-పురుష లక్షణాలను చూచిన విద్యాంసులు పరమాత్మయందు కూడా ఆ లక్షణాలనే భావన చేశారు. పరమాత్మ సచ్చిదానంద (సత్ + చిత్ + ఆనందము) రూపుడని శ్రుతి నొక్కి వక్కాణిస్తున్నది. అసలు 'సత్' అనే శబ్దానికి ఉనికికి ఆధారభూతమైనది అనే అర్థం. కనుక పరమాత్మ లేదా భగవంతుడు లేడు అనే అ భావాన్ని చెప్పటం కుదరదు. "నేను లేను!" - అని చెప్పటం ఎంత అవివేకమో "భగవంతుడు లేడు!" అని చెప్పటం కూడా అట్టి అవివేకమే! 'ఆత్మాసత్' అను ప్రమాణం చేత సత్ (ఉనికి) ఆత్మయే. ఇక్కడకు సృష్టికి కర్త ఉన్నాడు అని చెప్పినట్టైంది. 'సత్' శబ్దం మూడు లింగాల్లోను ఉంది. కాని ఇక్కడ పురుషుని మాత్రమే బోధిస్తున్నది. 
ఇక పోతే ఆ కర్త జడమా? లేక చైతన్యమా! అనేది మరొక సందేహం? 'చిత్' అనగా ప్రకాశము అని అర్థం. జ్ఞానము అనే అర్థంలో అది స్త్రీ లింగం. "చితి స్స్వతంత్రా విశ్వసిద్ధి హేతుః" - అనే శక్తి సూత్రం చేత చైతన్య విలసితమైన ఈ విశ్వానికి కారణ భూతమైనది చిత్తే. 'సత్' ప్రకాశ రూపమైనది కాగా 'చిత్' చైతన్యము లేక జ్ఞాన రూపమైనది. ఈ జంటయే జగత్తుకు కారణభూత మవుతున్నది. "సత్" పురుష రూపుడైన శివుడనియు, “చిత్" జ్ఞాన రూపిణి అయిన శక్తి (పార్వతి) అనియు ఈ శివ శక్తుల సమ్మేళనమే పరమాత్మ స్వరూపమని వేదం పలుమార్లు చెప్పింది. ఒకే ఆత్మ తత్త్వంలో శివ-శక్తులు రెండూ ఉన్నాయని గ్రహించాలి. లోకంలో నూనె వత్తి వీటి మాలిన్యం వలన దీప ప్రకాశానికి (కాంతికి) కూడా మాలిన్యం ఉంది. కాని తన ప్రకాశానికి తానే కారణభూతు డవుతున్నాడు కనుక 'సత్' స్వరూపుడైన పరమాత్మ (శివుని) ప్రకాశానికి మాలిన్యం లేదు. అలాగే లోకంలో జీవులను ఆశ్రయించుకొని ఉంటున్న చైతన్యానికి దుర్బలత్వం ఉంది. జ్ఞానానికి మరపు ఉంది. కాని జ్ఞాన చైతన్య రూపమైన 'చిత్' స్వతంత్రమైనది కనుక దానికి (శక్తికి) దుర్బలత్వము, మరపులేవు. ఇక్కడకు సృష్టికర్త జ్ఞాన, చైతన్య స్వరూపుడే అనేది స్థిరపడింది.
ఇక శివ-శక్తుల సమ్మేళన స్వరూపం యెట్టిది అని శంక రాగా ఆనంద స్వరూపమని శ్రుతి పలుమార్లు బోధించింది. దుఃఖ స్పర్శ లేదా? అంటే లేదు అనేదే సిద్ధాంతం. మునులారా! వేదంతో పరిచయం లేనివారి నిమిత్తం ఈ విషయంలో లోకం నుండే ఉదాహరణ చూపుతాను. లోకంలో యువతీ - యువకులైన స్త్రీ పురుషులు సృష్టి కార్యంలో నిమగ్నమై ఉన్నప్పుడు ఒకానొక అలౌకికమైన ఆనందాన్ని పొందుతున్నారు. అనేది ఎల్లరకు అనుభవ సిద్ధమేకదా! ఆ సమయంలో ఇరువురి భావములు ఏకీకృత మవుతాయి! ప్రపంచం యొక్క ఉనికి తొలగిపోతుంది! 'నేను- నీవు' అనే ద్వైత భావన నశిస్తుంది. అనిర్వచనీయము, అఖండము, ఆత్మ సాక్ష్యావిధితము, అద్వయము, అనంతము అయిన సుఖాన్ని ఆ దంపతులు పొందుతూ ఉన్నారు. కాక పోతే మానవుల విషయంలో అది స్వల్పకాలం మాత్రమే! కాని అనంతమైన సృష్టికార్యం ఎడతెరపి లేకుండా, విరామం లేకుండా, అవిశ్రాంతంగా, అఖండంగా శివశక్తుల సంయోగంతో సాగి పోతున్నది. క్రొత్త సృష్టి పుడుతూన్నది. పాత సృష్టి నశిస్తున్నది. ఇదొక నిరంతర ప్రక్రియ. ఆ కారణంగా సత్ -చిత్ల సమ్మేళనంలో ఆనందం ఉద్భవించి.... పరమాత్మ సచ్చిదానంద స్వరూపుడైనాడు. శివ శక్తుల కలయికయే ఆనందం.
ఇట్టి అద్వైత స్థితిలో సర్వాత్మ భావాన్ని కలిగియున్న శివ - శక్తులను ఉపనిషత్తులు బ్రహ్మముగా పేర్కొన్నాయి. బ్రహ్మ శబ్దం బృంహి ధాతువునుండి పుట్టింది. ఆ ధాతువుకు వ్యాపకత్వము, విశాలత్వము అనే అర్ధాలున్నాయి. కావున బ్రహ్మ శబ్దం ఆ రెండు అర్థాలను నిత్యము కలిగియున్న శంభుని బోధిస్తున్నది. దీనికి శ్రుతి ప్రమాణం. సద్యోజాతాది పంచబ్రహ్మలతో కూడిన ఒక్క పరమేశ్వరుడు తక్క అన్యులెవరూ బ్రహ్మశబ్ద వాచ్యులు కారు.
మునులారా! మీకిప్పుడు 'ఓం' కారము యొక్క పుట్టుకను బోధిస్తున్నాను. వినండి! 'హంస' శబ్దాన్ని తలక్రిందులుగా ఉచ్చరిస్తే 'సో హమ్' అనే శబ్దం ఏర్పడి దాని నుండి 'ఓమ్' పుట్టింది. 'సో హమ్' నుండి సకార, హకారములనే హల్లులను తీసివేస్తే మిగిలేది 'ఓం' కారమే! ఇది పరమాత్మను బోధిస్తుంది. ఇది మహా మంత్రం. 'స' కారము, విసర్గ, 'అ' కారము, 'హ' కారం మరియు అనుస్వారం కలిసి 'సో హమ్' (సః అహమ్) అనే మహా మంత్రం ఏర్పడింది. ఈ మంత్రంలోని 'స' కారము శివుని బోధిస్తుంది. 'ప్రజ్ఞానం బ్రహ్మ' అను మహావాక్యంలో ప్రజ్ఞాన శబ్దానికి చైతన్యమనియే అర్థం. ఆ చైతన్యం ఆత్మయే. ఆ ఆత్మ శివుడే అని శివ సూత్రములు బోధిస్తున్నాయి. ఈ జగత్తులో ప్రాణుల యెుక్క ఇచ్ఛా, జ్ఞాన, క్రియా శక్తులన్నీ చైతన్యమే. స్వాతంత్య్రము (మోక్షము) దాని స్వరూపం, అదే 'ఆత్మ'.
'జ్ఞానం బంధః' - అనేది రెండవ శివ సూత్రం. జ్ఞానం బంధమెలా అవుతుంది? అన్నది ప్రశ్న. మనుజుల జ్ఞానం మరియు అక్షర జ్ఞానం (పుస్తక జ్ఞానం) పరిమితము, అల్పమే కనుక అట్టి అల్పజ్ఞానం బంధమే! కనుక జీవుల అల్పజ్ఞాన క్రియా శక్తులు బంధమే! ఈ సూత్రం జీవుల నుద్దేశించి చెప్పినది మాత్రమే అని గ్రహించాలి. ఇచ్చా-జ్ఞాన- క్రియా శక్తులు శంభుని మూడు కన్నులు అని బ్రహ్మర్షులు చెపుతున్నారు. మనుజులలో ఈ మూడు శక్తులు ఎలా పనిచేస్తాయో చెపుతున్నాను వినండి. ఆత్మ (చైతన్యం లేక శక్తి) అధిష్ఠానంగా జీవించే మనుజుని మనస్సులో ఒక సంకల్పం (కోరిక లేక భావం) పుడుతుంది. దీనికే 'ఇచ్ఛ' అని పేరు. ఆ ఇచ్చా శక్తి జ్ఞానేంద్రియములలో ప్రవేశించి, బుద్ధి సహాయంతో ప్రేరేపించబడి; కర్మేంద్రియాలను ఉద్దీపించి వాటి ద్వారా కర్మలను చేయిస్తోంది. ఆ కర్మలే సుఖదుఃఖాలకు కారణభూత మవుతున్నాయి. కనుక దుఃఖ రాహిత్యానికి సత్సంకల్పం వినా వేరే ఉపాయం లేదు. సత్సంకల్పములు పుట్టాలంటే సత్సాంగత్యమే శరణ్యం. సత్సాంగత్యమే జీవన్ముక్తికి సోపానం. పరమాత్మయందు శివ-శక్తుల సమ్మేళనం ఉంది. పరాశక్తి నుండి చైతన్య శక్తి, దాని నుండి ఆనంద శక్తి, దాని నుండి ఇచ్ఛా శక్తి, దాని నుండి జ్ఞాన శక్తి, దాని నుండి క్రియా శక్తి పుట్టుతున్నాయి. నిజానికి ఇవన్నీ స్థితిభేదం చేత, గతి భేదం చేత ఒకే శక్తియెక్క విలాసాలు మీకిప్పుడు ఓం కారోత్పత్తిని చెప్పుతున్నాను వినండి. పరాశక్తి నుండి చైతన్యం దాని నుండి నాదము, ఆనందము నుండి బిందువు, ఇచ్చా శక్తి నుండి మకారము, జ్ఞాన శక్తి నుండి 'ఉ' కారము, క్రియా శక్తి నుండి 'అ' కారము పుట్టాయి.
ఇక పంచ బ్రహ్మల ఉత్పత్తి విశేషాన్ని చెపుతున్నాను వినండి! శివుని నుండి ఈశానుడు, ఈశానుని నుండి తత్పురుషుడు, ఆయన నుండి అఘోరుడు, అఘోరుని నుండి వామదేవుడు, వామ దేవుని నుండి సద్యోజాతుడు వ్యక్తమయ్యారు. 'ఓం' కారము నుండి అయిదు అచ్చులు, ముప్పది మూడు హల్లులు మొత్తం ముప్పది ఎనిమిది మాతృకాక్షరములు పుట్టాయి. ఈశానుని నుండి శాంత్యతీత కళ, తత్పురుషుని నుండి శాంతి అనే కళ, అఘోరుని నుండి విద్యాకళ, వామదేవుని నుండి ప్రతిష్ఠ అనే కళ, సద్యోజాతుని నుండి నివృత్తి అనే కళ పుట్టాయి. ఈశాన విభుని నుండి చిచ్ఛక్తి ద్వారా మిథున పంచకం పుట్టింది. సృష్టి మొదలుగా తిరోధానం వరకు పంచకృత్యములను ఆ మిథున పంచకం నెరవేరుస్తూ ఉంటుందని శివతత్త్వం తెలిసిన పెద్దలు బోధిస్తున్నారు.
భువనాలన్ని భూమ్యాది తత్త్వములను ఆశ్రయించి ఉన్నాయి. భూమ్యాది తత్త్వములు నివృత్యాది కళలను ఆశ్రయించి, ఆ కళలు బిందువును ఆశ్రయించి ఉంటున్నాయి. ఆకాశము, వాయువు, అగ్ని, జలము, పృథివి..... ఈ ఐదు పంచభూతములు. సృష్టిలో ఏలోకానికి వెళ్ళినా ఆరవభూతం లేదు. కొన్ని లోకాలలో నాలుగు, మూడు, రెండు, ఒకటి.... అలా ఉండవచ్చు. ఆకాశమునకు శబ్దము అనే ఒక గుణం, వాయువుకు శబ్ద, స్పర్శలు, అగ్నికి శబ్ద, స్పర్శ, రూపములు, నీటికి శబ్ద, స్పర్శ, రూప, రసములనే నాలుగు గుణములు, పృథివికి శబ్ద, స్పర్శ, రూప, రస, గంధములనే ఐదు గుణములు ఉన్నాయి.
ఈ పంచ భూతములు ఆకాశం మెదలుగా ఒకదాని నుండి మరొకటి పుట్టాయి. ఆకారణంగా పైభూతము యెక్క గుణం క్రింది భూతం లోనికి ప్రసరిస్తుంది. పైది వ్యాపకము కాగా క్రిందిది. వ్యాప్యం అవుతుంది.
మొత్తం బ్రహ్మాండమనే స్థూల దేహాభిమానికి 'విరాట్' అనే పేరు. పృథివీ తత్త్వంతో ప్రారంభమై శివతత్త్వం వరకు గల తత్త్వ సముదాయమునకు, 'బ్రహ్మండము' అని పేరు.
సృష్టి ఏ క్రమంలో అవరోహణ క్రమంలో పుట్టిందో తిరిగి ప్రళయకాలంలో ఆరోహణ క్రమంలో క్రిందిది పైదానిలో విలీనంకాగా; అంతమునందు ప్రాణరూపుడైన ఈశ్వరుని యందు లీనమవుతుంది. తిరిగి ఈశ్వరుని మాయాశక్తి ప్రభావంచే జగద్రూపంగా సకల శక్తులతో ప్రకట మవుతుంది. అంతకు ముందు ఏ నామరూపాది గుణములు లేకుండ నిర్వికారంగా ఉన్న ఈశ్వర తత్త్వంలో; "సృష్టిని చేయాలి" - అనే సంకల్పంతో కూడిన 'ప్రథమ స్పందన' యే 'శివతత్త్వం' అని పిలువబడుతూన్నది. ఈ విషయాన్ని శివుని నుండి పుట్టిన 'స్పంద కారికలు' స్పష్టంగా చెప్పాయి. ఈ ప్రథమ స్పందనయే (చలనమే) లేక ఈశ్వరుని సంకల్పమే 'ఇచ్ఛాశక్తి' అనబడే తత్త్వం. ఈ స్పందనయే 'నేను' అనబడే అహంవృత్తిగా తత్త్వవేత్తలచే చెప్పబడుతూన్నది. జ్ఞాన శక్తి- క్రియాశక్తులలో జ్ఞాన ప్రధానుడు సదాశివుడు. క్రియా ప్రధానుడు మహేశ్వరుడు. జ్ఞాన క్రియా శక్తుల సమానావస్థకు 'శుద్ధ విద్యాతత్త్వము' అని పేరు. శివుని అంగములే ఐన చతుర్దశ భువనములందలి సర్వ పదార్దములయందు మనకు గోచరించే భిన్నత్వానికి, భేద బుద్ధికి 'మాయ' అని పేరు. ప్రళయ కాలంలో సర్వ సృష్టి ఆయనయందు విలీనమైన స్థితిలో ఆయన 'పురుషుడు' అని పిలువబడు తున్నాడు. శ్రుతి ఈ విషయాన్నే "తత్సృష్ట్వా, తదేవాను ప్రావిశత్" (పరమేశ్వరుడు జగత్తును సృష్టించి దాని లోనికి ప్రవేశించెను) అనే మంత్రంలో స్పష్టంగా చెప్పింది.
మాయా మోహితుడై, శివజ్ఞాన రహితుడై, వివిధ కర్మల యందు తగుల్కొని యున్న మనస్సు గలవాడై ఉండే జీవుడు సంసారి అని పిలువ బడుతున్నాడు. "ఈ జగత్తు శివునికంటె భిన్నంగా లేదు. శివుడు నాకంటె వేరుగా లేడు!" - అనే నిశ్చయమైన అభిప్రాయాన్ని కలిగి ఉండటమే.... శివజ్ఞానం. తద్వ్యతిరేక జ్ఞానమే...... అజ్ఞానం. ఆకాశంలో మెరిసే మెఱుపు తీగ ఆటలోను, వాయువు యొక్క మందగమనంలోను, అగ్ని జ్వాలల చలనంలోను, నీటియందు తరంగ లాలిత్యం లోను, భూమి మీది ప్రకృతి వర్ణములలోను (రంగులలో) గోచరించే శివలీలా విలాసాన్ని గమనించి ముగ్ధులు కానేరక; శివుడు ఎక్కడో ఉన్నాడని భావించి భ్రమించే వారు మూర్ఖులు కారా? ఈ శివజ్ఞాన్నాన్ని గురువుద్వారా పొందిన జీవుడు చైతన్య ఘనుడైన శివుడే అగుచున్నాడు. సర్వకర్తుృత్వం, సర్వజ్ఞత్వం, పూర్ణత్వం, నిత్యత్వం, వ్యాపకత్వం... ఈ అయిదు శక్తులు శివుని అధీనంలో ఉంటాయి. తద్వ్యతిరేక లక్షణాలు జీవునిలో ఉంటాయి. వాటికి కళ, విద్య, రాగము, కాలము, నియతి అని పేర్లు. వాటి నిర్వచనాన్ని చెపుతున్నాను. వినండి. అల్పమైన కార్యములను మాత్రమే చేయగల సామర్థ్యానికి లేదా హేతువుకు 'కళ' అని పేరు. అల్పమగు పరిజ్ఞానానికి హేతువు 'విద్య'. 
ఇంద్రియ సుఖములయందు ఆసక్తి కలిగి ఉండటమే 'రాగము'. వస్తువుల (పదార్థముల) ఉనికికి మరియు వాటి అభావము (లేకపోవుట) ఈ రెంటికి హేతువు 'కాలము'. కాలానికి లొంగి ఉండుట మరియు కర్తవ్యము-ఆకర్తవ్యము అనే విషయములచే నియంత్రింపబడి ఉండుట అనేది 'నియతి'. ఈ ఐదింటికి 'పంచ కంచుకములు' అని పేరు. గురువు మరియు అంతరంగ సాధన... ఈ రెండూ జీవునకు జ్ఞానోపలబ్ధికి ముఖ్యం.
మునులారా! మీకింత వరకు చెప్పిన కైలాస సంహితలోని విషయాలు చాల రహస్యమైనవి, గహనమైనవి. పూర్వ జన్మపుణ్య విశేషం చేతనే వీటిని శ్రవణం చేసే అదృష్టం లభిస్తుంది. వీటిని ప్రతి ఒక్కరు తెలుసుకొని తరించాలి."

## శివాద్వైత జ్ఞానం
మహర్షులు సూత ప్రసంగాన్ని విని అతనితో ఇలా అంటున్నారు: "ఓ సూత మహర్షీ! శాస్త్ర ప్రసంగములు గహనమైనవి. అవి తత్త్వంతో కూడి ఉంటాయి. అట్టి శాస్త్ర విషయమైన దానిని శివాద్వైతాన్ని నీ ముఖతః వినాలని కుతూహలపడుతున్నాం. సర్వులకు ముక్తికారకమైన ఆ జ్ఞానాన్ని మాకు ఉపదేశించండి." మునుల మాటలకు ప్రీతుడై సూతుడిలా చెపుతున్నాడు. "మునులారా! శివాద్వైత సిద్ధాంతం ద్వైతాన్ని లేశమైనా చెంతకు చేరనీయదు. ద్వైత సిద్ధాంతంలో ఉపాసకుడు-ఉపాస్యదైవము ఈ ఇద్దరుకూడా చివరకు నశిస్తారు. అద్వైత పరబ్రహ్మకు వినాశం లేదు. శివుడు సర్వజ్ఞుడు, సర్వకర్త, సర్వేశ్వరుడు, నిర్గుణుడు, త్రిమూర్తులకు తండ్రి, పరబ్రహ్మ మరియు సచ్చిదానంద స్వరూపుడు. ఆ శివుడే తన ఇచ్చచే జగత్తును సృష్టించి తనను తాను సంకోచ పరచుకొని పురుషుడు లేక జీవుడైనాడు. ఈ శరీరానికి 'పురము' అనే పేరున్నది. పురమునందు ఉంటాడు కనుక పురుషుడైనాడు. ఆ పురుషుడే కళమొదలుగా నియతి వరకు పంచ కంచుకము లనబడే తత్త్వములతో కూడినవాడై, ప్రకృతితో తాదాత్మ్యాన్ని పొంది, తనయందు భోక్తృత్వాన్ని కల్పించుకొని ప్రకృతి గుణములను అనుభవిస్తున్నాడు. ఈ స్థితిలో జీవుడని పిలువ బడుతున్నాడు. తత్త్వంలో ఇద్దరికి భేదం లేదు. జీవుడు ముమ్మూర్తులా ఈశ్వరుడే! సందేహం లేదు. జీవుడు వేరు - దేవుడు వేరు అని విశ్వసించే ద్వైతుల కొరకే మహాపాతక ఫలరూపమైన నరకాదులు సృష్టించ బడ్డాయి.
మీకిప్పుడు సృష్టి క్రమాన్ని చెపుతున్నాను వినండి మహత్తత్త్వం నుండి అహంకారము, దాని నుండి పంచతన్మాత్రలు, దాని నుండి పంచ మహాభూతములు ఉద్భవించాయి. పంచభూతముల సూక్ష్మరూపములకే తన్మాత్రలని వ్యవహారం, తన్మాత్రలకే కళలని కూడా
పేరు. ఆకాశము, వాయువు, అగ్ని, జలము, పృథివి... ఈ ఐదు పంచభూతములు. అవకాశ ప్రదానం అనగా దేనికైనా చోటును కల్పించటం ఆకాశం యొక్క కార్యం. శబ్దం దాని గుణం. వాహకత్వం వాయువు కార్యం. స్పర్శ దాని గుణం. దాహకత్వం అనగా దేనినైనా దహించటం అగ్ని యొక్క కార్యం. రూపం దాని లక్షణం. జలము యొక్క కార్యం ప్రవహించటం. అది ఆస్వాదయోగ్యమైనది. అది దాని లక్షణం. దేనినైనా ధరించటం భూమి యొక్క కార్యం. గంధగుణం దాని లక్షణం. ఆకాశం మొదలుగా భూమి వరకు పంచభూతములు ఒకదాని నుండి ఒకటి పుట్టాయి.
శరీరం పంచభూతాత్మకం, చెవి, చర్మము, కన్ను, నాలుక, ముక్కు ఈ ఐదు జ్ఞానేంద్రియాలు, శబ్ద, స్పర్శ, రూప, రస, గంధములు అనేవి క్రమంగా వాటిచే తెలియబడే విషయాలు, నోరు, చేతులు, కాళ్ళు, గుదము, జననేంద్రియము అనేవి పంచ కర్మేంద్రియములు. మాట్లాడుట, పనిచేయుట, నడచుట, విసర్జించుట, ఆనందించుట అనునవి వాటి వ్యాపారాలు.
ఈ విధంగా స్థూల, సూక్ష్మ భూతములతో కూడియున్న ఈ అనంతమైన విశ్వాన్ని, స్త్రీ-పురుషాత్మకమైన దానిని సాధకుడు అంతర్ముఖత్వంతో శివ-శక్తి స్వరూపంగా ఉపాసన చేయాలి. సదాశివుడే ప్రపంచ రూపంలో ఉన్నాడని భావించాలి. ఈ జగత్తు ముప్పది ఎనిమిది కళల సమాహార స్వరూపమైన కారణంగా, (ద్వైతభావన ఉన్నా) సదాశివుడను. నేనే అను విచారణచే ఆత్మస్వరూపాన్ని తెలుసుకొన్న గురువు నిశ్చయంగా శివుడే! అట్టి జ్ఞానంగల వాడే యోగ్యుడైన శిష్యుడు.
మునులారా! రాగాది దోష రహితమైనది, వేదసారమైనది. సాక్షాత్తు శివుని చేతనే ఉపదేశింపబడినది ఐన ఈ శివాద్వైతాన్ని మీకు బోధించాను. మీరు నానుండి ఇంకేమి వినాలని కుతూహల పడుతున్నారు? అడగండి! జిజ్ఞాసువులైన శ్రోతలు దొరకటం కూడా దుర్లభం కదా!" అని సూతుడు మౌనాన్ని వహించాడు.

## మహావాక్య తాత్పర్యం
శౌనకాది మునులు సూత మహర్షిని “ఓ సూత | మహర్షీ! శివాద్వైత జ్ఞానాన్ని పొందిన గురువు తన శిష్యుని యోగ పట్టమునకు అర్హుణ్ణి చేసే సమయంలో ఉపదేశించే మహా వాక్యములను తాత్పర్యంతో సహా మాకు బోధించవలసింది." అని ప్రార్ధించగా సూత మహర్షి ఇలా చెప్పసాగారు. 
“ఓ మునులారా! చెపుతున్నాను వినండి. ముందుగా గురువు శిష్యునికి అన్ని సంస్కారాలను విధివిధానంగా చేసి తాను తూర్పుముఖంగా ఆసీనుడై భస్మాలంకృతమైన తన హస్తాన్ని తన పుత్రుని వంటి శిష్యునితలపై ఉంచి కుడి చెవిలో "హంసస్సో.. హమ్ (పరబ్రహ్మ స్వరూపుడను నేనే) అని స్పష్టంగా ఉపదేశించాలి. ఆ మంత్రంలో 'హం' పదమునకు శక్తి స్వరూపమని, 'స' కారమునకు సాక్షాత్తు శివుడని అర్థం. ఆత్మ స్వరూపుడగు ఆ శివుడను నేనే అని శిష్యుడు భావన చెయ్యాలి. తర్వాత గురువు "అణోరణీయాన్..." (సూక్ష్మమైన దానికంటె కూడ ఆత్మ సూక్ష్మమైనది) అనే మంత్రాన్ని ఉపదేశించి ఆత్మ తత్త్వాన్ని బోధించాలి. ఆ పైన గురువు శిష్యుని ఉద్దేశించి "ఓ బ్రహ్మస్వరూపుడా! నీకు కొన్ని మహా వాక్యాలను చెపుతున్నాను. సావధానుడవై విని నీ చిత్తంలో ధారణ చేయి" అని చెప్పి పిమ్మట మహా వాక్యాలను వాటి తాత్పర్యాన్ని బోధించాలి. అవి యేవనగా:
ఆత్మయే. 1. ప్రజ్ఞానం బ్రహ్మః ప్రజ్ఞాన శబ్దమునకు చైతన్యము అని అర్థం. చైతన్యము
2. అహం బ్రహ్మాస్మి: అక్షరములకు మొదటిదైన 'అ' కారము ప్రకాశ స్వరూపుడైన పరమ శివుణ్ణి బోధిస్తుంది. ఆకాశ స్వరూపమగు 'హ' కారం శక్తి స్వరూపం. శివశక్తుల సంయోగం శాశ్వతానందానికి హేతువు. బ్రహ్మ శబ్దం ఆ శివశక్తులే సర్వజగద్రూపంగా భాసిస్తున్నారని స్పష్టం చేస్తున్నది. అట్టిబ్రహ్మము నేనే అని స్థిరంగా భావన చేయాలి.
3. తత్వమసి: అది నీవే అయి ఉన్నావు అని చెప్పే ఈ గురూపదేశ వాక్యంలో తత్ అనే పదమునకు సో.. హమస్మి అను వాక్యంలోని సః అను పదమునకు అర్ధం సమానమే. అలాకానియెడల 'సోహమస్మి' అనే వాక్యానికి విరుద్ధార్ధం సంప్రాప్తమవుతుంది. ఎలాగంటే 'అహమ్' అనేది పులింగ శబ్దం. కాగా 'తత్' అనేది నపుంసక లింగం. లింగభేదం కారణంగా వాటికి పరస్పర అన్వయం కుదరదు. స్త్రీ-పుంసాత్మకమైన జగత్కారణం లింగాతీతమై ఉండి తీరాలి. 'అది నేనే' అనగా ఆ బ్రహ్మమును నేనే అని భావన చేయాలి.
4. అయమాత్మా బ్రహ్మ: ఈ ఆత్మ బ్రహ్మయే అని భావన చేయాలి. ఈ రెండు పదములు పుంలింగ పదములే.
5. ఈశావాస్యమిదం సర్వమ్: ఈ జగత్తును రక్షించువాడు ఈశ్వరుడు. కావున ఈ జగత్తును ఈశ్వర భావనచే కప్పివేయాలి.
6. ప్రాణో స్మి: ఇక్కడ ప్రాణ శబ్దానికి ఆత్మ అనే అర్థం. నేను ఆత్మను అని ఆత్మభావన చేయాలి.
7. ప్రజ్ఞానాత్మా: ఆత్మచైతన్య ఘనము అని భావనచేయాలి.
8. యదేవేహ తదముత్ర యదముత్ర తదన్విహ: ఇందులో యత్నకు యః అనియు తత్నకు సః అనియు అర్ధం. ఏడవదాంట్లో చెప్పబడిన చైతన్య ఆత్మయే (ప్రజ్ఞానాత్మయే) ఈ దేహంలో మాత్రమే గాక పరలోకంలో లభ్యమయ్యే దేహంలో కూడా పురుష రూపంలో ఉంటాడని విద్వాంసుల సిద్ధాంతం. అలాగే భావన చెయ్యాలి.
9. అన్యదవ తద్విదితాదథో అవిదాతపి: ఈ ఆత్మ తెలిసినవానికంటె మరియు తెలియని దానికంటె భిన్నమైనది. ఇక్కడ తెలిసిన దానికంటే (విదితముకంటె) అనే దానికి అర్ధమేమంటే: కొందరు జగత్తును, జీవాత్మను పరమాత్మ కంటె భిన్నంగా భావిస్తున్నారు. ఇదే తెలియటం అనేదానికి అర్ధం. కాని అట్టి భావన మోక్షహేతువు కాజాలదు. నిజంగా రెండు ఆత్మలు లేవు. జీవాత్మ అనే మాట లోక వ్యవహారం కొరకు కల్పింపబడింది. జీవాత్మ-పరమాత్మ శబ్దాలు లోక వ్యవహారంలో 'నేను - నీవు' వంటివి. నిజంగా అంతటా వ్యాపించి యున్నవాడు పరమాత్మ ఒక్కడే! అలాగే భావన చేయాలి.
10. ఏష త ఆత్మాంతర్యామ్యమృతః నీ లోపల ఉండి నిన్ను నియంత్రించే అంతర్యామి స్వరూపంగా ఉన్నవాడెవరనగా... ఏ వినాశంలేని అమృతుడైన శివుడే, శిష్యుడలానే భావన చేయాలి.
11. స యశ్చయం పురుషే యశ్చాసావాదిత్యే, స ఏకః: ఈ పురుషుని యందు ఏ శివుడు కలడో ఆయన సూర్యుని యందుకూడా స్థిరుడై ఉన్నాడు. సః = అతడు. అసౌ = వీడు. సః అను ఈ మూడు కలిసి భేద భావాన్ని నిరాకరించి సర్వము శివుడే అని సిద్ధాంతం చేసి బోధిస్తున్నది. లోకంలో ఉపాధి భేదం చేత పురుషుడు - ఆదిత్యుడు అనే గౌణ వ్యవహారం కలిగింది.
12. అహమస్మి పరంబ్రహ్మ పరం పరపరాత్పరమ్: అహం అను పదానికి శక్తి స్వరూపుడైన శివుడని అర్ధం. అట్టి శివుడను నేనే అగుచున్నాను అని ఈ వాక్యానికి తాత్పర్యం. సర్వమునకు ఆత్మ మరియు సర్వముకంటె ఉత్కృష్ణుడు అగు ఆ పరబ్రహ్మ పరుడనియు, అపరుడనియు మరియు పరాత్పరుడనియు మూడు విధములుగా వర్ణింపబడుచున్నాడు. 
ప్రకాశ స్వరూపుడగు శివుడు త్రిమూర్తుల కంటె ఉత్కృష్టుడు కనుక వేదములాయనను పరశబ్దంచే కీర్తించాయి.
13. వేద శాస్త్ర గురుత్వాత్తు స్వయమానంద లక్షణమ్: అజ్ఞాని అయిన శిష్యుడు (సాధకుడు), గురువుచే ఉపదేశించబడిన వేద శాస్త్రముల వాక్యములను అభ్యాసం చేయుట వలన పరిపూర్ణానంద స్వరూపుడైన శివుడే అగుచున్నాడు.
14. సర్వభూతస్థితం బ్రహ్మ తదేవాహం న సంశయః: సకల ప్రాణులలోను ఉన్న శంభుడను నేనే! సందేహం లేదు. సకల తత్త్వముల ప్రాణమును నేనే! శివుడను నేనే! ఇలాగే భావన చేయాలని జీవభావంతో ఉన్న వారికి వేదం బోధించి ఇంకా ఇలా బోధిస్తున్నది.
15. తత్త్వస్య ప్రాణో హమస్మి పృథివ్యాః ప్రాణో హమస్మి! అపాంచ ప్రాణో 2 హమస్మి తేజసశ్చ ప్రాణో హమస్మి! వాయోశ్చ ప్రాణో హమస్మి ఆకాశస్య ప్రాణో హమస్మి! త్రిగుణస్య ప్రాణో హమస్మి!: మూడు తత్త్వములకు ప్రాణమగు శివుడను నేనే అగుచున్నాను. పృథివి, జలము, అగ్ని, వాయువు, ఆకాశము వీటికి ప్రాణమగు శివుడను నేనే అగుచున్నాను. సాధకుడిట్లు నిశ్చయ బుద్ధితో సాధన చేయాలి.
16. సర్వో హం సంసారీ | యద్భూతం | యచ్చభవ్యం యద్వర్త మానం | సర్వాత్మకత్మాదద్వితీయో హమ్: ఈ మంత్రంలో సర్వమ్ అనే శబ్దం వాడిన కారణంగా విద్యాతత్త్వమునందు శివుడు మరియు ఆత్మ అను తత్త్వముల యందు గల ప్రాణశక్తిని నేనే అగుచున్నాను అని స్పష్టం చేయబడింది. నేను సర్వుడను! సర్వము యొక్క స్వరూపుడను నేనే! నేను సర్వ కాలములలోను జీవుని యందు అంతర్యామినై ఉన్నాను కనుక జీవుని ప్రాణశక్తిని నేనే! భూతభవిష్యద్వర్తమాన కాలములలోని సర్వము నాతో నిండియున్నది కనుక సర్వము నేనే! "సర్వోవై రుద్రః" (సర్వము రుద్రుడే) అను శ్రుతి వాక్యం చేత జగత్కారణమైన గుణముల యందు సర్వ కాలములలోను అనుగతుడై ఉన్న కారణంగా సర్వమునకు ఆత్మ శివుడే అనేది నిశ్చయం. నాకంటె భిన్నంగా మరొక ఆత్మ లేదు కనుక నేను అద్వితీయుడను. సాధకుడు ఏ పనిచేస్తున్నా, జ్ఞానేంద్రియ, కర్మేంద్రియ వ్యాపారాలెన్నిటిలోనో మునిగి తేలుతున్నా పుంఖాను పుంఖంగా విషయములందు తత్పరుడైఉన్నా “నేనే శివుడను! నేను అద్వితీయుడను!" అనే భావనము విడిచిపెట్టకూడదు.
17. సర్వం ఖల్విదం బ్రహ్మ: "ఇదంతా” బ్రహ్మమే అయిఉన్నది. అదినేనే అనే భావన చెయ్యాలి.
18. సర్వో2 హం విముక్తో హమ్: నేను సత్త (ఉనికి) యే స్వరూపముగా కలవాడను కనుక పూర్ణుడను. పూర్ణుడను కనుక సర్వకాలములలో ముక్తుడనే! జీవులు నా స్వరూపమైన చైతన్యాన్ని ఆశ్రయించి నా అనుగ్రహం చేతనే ముక్తులవుతారు.
19. యో సౌ సో హం హంసస్సో హమస్మి: సర్వమునకు ఆత్మయగు శివుడను నేనే! అజ్ఞాన నాశకుడగు శివుడను నేనే!
మునులారా! సర్వాత్మ స్వరూపుడైన శివుని కంటె నేను భిన్నుడను అని ఎవడైతే భేద భావనను కలిగి ఉంటాడో వాడు మహా భయాన్ని పొందుతాడని వేదం సద్రూపమైన ఆత్మతత్త్వాన్ని బోధించింది. కనుక సర్వులు 'శివో హం' అనే మంత్రాన్ని మానకుండా పఠిస్తూ ఆత్మసామ్రాజ్య పట్టభద్రులు కావాలి. అలా పట్టభద్రులైన సాధకులు శ్రీవర్ధనుడైన శివుని యోగ స్వరూపులే కనుక వారందరు 'శ్రీపాద' బిరుద నామంతో విరాజమానులై సంచరిస్తూ లోకానికి భయాన్ని పోగొట్టి శాంతి కళ్యాణప్రదులవుతున్నారు.
ఇలా గురువు ద్వారా శివజ్ఞానాన్ని పొంది యోగ పట్టభద్రులైన యతీశ్వరులందరు లోక కళ్యాణం కొరకు, శాంతి స్థాపన కొరకు కృషి చేయాలి. సద్యోజాతాది పంచవక్తుడైన శివుని అయిదు ముఖాలలోను అఘోర స్వరూపం ఒకటి. ఘోరం కానిది అఘోరం. అంటే భయంకరం కానిది శాంతరూపమైనది అని అర్థం. అట్టి శాంతమూర్తులైన యతీశ్వరులు “సాక్షరాః” (అక్షర పరబ్రహ్మ స్వరూపులు / ఓంకార స్వరూపులు) అని పిలువబడుతారు. వారే లోభులై యతి ధర్మాలకు విరుద్ధంగా, వ్యతిరేకంగా ప్రవర్తిస్తే "రాక్షసాః" అనగా రాక్షసులు అవుతారు. కావున యతులు విపరీత కర్మను చేయరాదు. యతి తనవద్దకు వచ్చిన వారందరిని శివస్వరూపులుగానే భావించాలి. తాంబూలము, బంగారము, రేతస్సేచనం (స్త్రీ సంపర్కం), తెల్లని వస్త్రములు, పగటి నిద్ర, రాత్రి భోజనం... వీటిని విసర్జించాలి. ఈ నియమాలను ఉల్లంఘిస్తే యతి భ్రష్టుడైనట్లే. స్త్రీలతో మాట్లాడ రాదు. శివ నామాన్ని విడువరాదు. ఎప్పుడూ ఆత్మనిష్ఠుడై ఉండాలి.

## సన్న్యాసి అంతిమ యాత్ర
మునులారా! మీకిప్పుడు జీవన్ముక్తులగు యతుల మరియు సన్న్యాసుల అంతిమలోక ప్రయాణాన్ని గూర్చి చెపుతున్నాను వినండి. జీవన్ముక్తులైన అట్టి వారికి దహనం ఉండదు. ఖననం మాత్రమే చేయాలి. సన్న్యాసి నిత్యమూ ఉపనిషద్వ్యాక్యాలను, ఆగమ వాక్యాలను, గురూపదేశాన్ని స్మరిస్తూ మననం చేసికొంటూనే ఉండాలి. జీవుడు-జగత్తు ఈశ్వరుడు... ఈ మూడింటి తత్త్వాన్ని అనుక్షణము విచారణ చేస్తూనే ఉండాలి. ఆరు శాస్త్రములలోను పాండిత్యంగల సన్న్యాసికి పూర్వోత్తర మీమాంసలు శ్రవణోపయోగి. న్యాయ-వైశేషిక దర్శనాలు మననానికి ఉపయోగిస్తాయి. సాంఖ్యయోగ దర్శనాలు నిదిధ్యాసలకు సహకరిస్తాయి. యమనియమాది యోగాంగములతో కూడిన యోగాన్ని అభ్యసిస్తూ, ఓంకారము నందు లగ్నమైన మనస్సు కలవాడై శివధ్యాన తత్పరుడై ఉండాలి. శివభావంతో నిండిన వాడై సమాధియందు దేహ త్యాగం చేసిన సన్న్యాసి నిస్సందేహంగా పరిపూర్ణుడైన శివుడే అవుతున్నాడు. ఎవరికైతే శరీర దౌర్బల్యం కారణంగా సమాధినిష్ఠ కుదరదో అట్టి సన్న్యాసి సమస్తమైన కోరికలను విడిచి శివుణే స్మరిస్తూ శివుణ్ణి మనసులో ధ్యానిస్తూ శిథిల దేహాన్ని జీర్ణ వస్త్రంలా త్యజించాలి.
జ్ఞాననిష్ఠులు అయినవారు మరణిస్తే వారిని పుణ్య లోకాలకు గొంపోయే నిమిత్తం అయిదుగురు అతి వాహిక దేవతలున్నారని వేదం చెపుతూన్నది. వారు సదాశివుని అనుగ్రహంచే నందీశ్వరుని అధికారంలో ఉంటారు. అందులో ఒక దేవత సర్వాన్ని దహించే అగ్నియొక్క అభిమాని. మరొక దేవత ఒక కాంతిపుంజం. మిగతా ముగ్గురు దేవతలు ఒక దేవత పగటికి, మరొక దేవత శుక్ల పక్షానికి, ఇంకొక దేవత ఉత్తరాయనానికి అభిమాన దేవతలు. మరణానంతర జీవులను ఈ దేవతలు తీసికొనివెళ్ళే మార్గానికి 'ఉత్తరాయన మార్గమని', 'దేవయాన మార్గమని', 'అర్చిరాది మార్గమని' ఇంకా చాలా పేర్లున్నాయి. పంచాగ్ని విద్యను తెలిసికొనిన వారు, వానప్రస్థులు, యతులు, సన్న్యాసులు, యోగులు, నైష్టిక బ్రహ్మచర్యవ్రతులు, తపోనిష్ఠులైన వారు వీరందరు మరణానంతరం ఈ మార్గంలో వెడతారు.
జ్ఞాన మార్గంతో పరిచయం లేకుండ కేవల కర్మ మార్గంలో జీవించిన వారు: నోములు, వ్రతాలు, ఉపవాసాదులు, పూజలు, దాన ధర్మాదులు, ప్రజోపయోగ కార్యక్రమాలను ఆచరించిన పుణ్యజీవులు మరణానంతరం వెళ్ళే మార్గానికి 'దక్షిణాయన మార్గము', 'ధూమాది మార్గము', 'పితృ యానము' అని పేర్లు. ఈ మార్గంలో జీవులను గొంపోయే దేవతలు ఐదుగురున్నారు. వారిలో ఒక దేవత ధూమాన్ని (పొగను) అభిమానించేది - ధూమ్ర, మరొక దేవత చీకటిని అభిమానించేది తమస్విని, కృష్ణపక్షాభిమాని, దక్షిణాయన అభిమాని, మరియు రాత్రి అభిమాని.
మునులారా! ఉత్తరాయణ మార్గంలో వెళ్ళే పుణ్యజీవుల లోకాంతర ప్రయాణాన్ని, వారు పొందే స్థానాన్ని గూర్చి చెపుతున్నాను వినండి. ఇది వేద ఋషులు చెప్పిన విషయం. దీనికి వేదమే ప్రమాణం. సామాన్యులకు అంతుపట్టనిది. సందేహించవలసిన పనిలేదు. ఋషులెప్పుడూ సత్యవాక్కులు.
సన్న్యాసి దేహత్యాగానంతరం ఆ జీవుడు పగటిని అభిమానించు దేవతా స్థానాన్ని పొంది, తద్దేవతా సహాయంతో శుక్ల పక్షాభిమాని దేవతా స్థానమును, తత్సహాయంతో ఉత్తరాయణాభిమాని దేవతా స్థానాన్ని, తత్సహాయంతో సంవత్సరాభిమాని దేవతా స్థానాన్ని, తద్దేవతా సహాయంతో దేవ లోకాన్ని, తత్సహాయంతో వాయు లోకాన్ని, తత్సహాయంతో ఆదిత్య లోకాన్ని, తత్సహాయంతో చంద్రలోకాన్ని (ఈ చంద్రలోకం మనకు కనిపించే చంద్రమండలం కాదు), తత్సహాయంతో విద్యుల్లోకాన్ని తత్సహాయంతో వరుణ లోకాన్ని, అచటినుండి ఇంద్రలోకాన్ని, అక్కడనుండి ప్రజాపతి లోకాన్ని, అక్కడనుండి కార్యబ్రహ్మలోకమైన సత్యలోకాన్ని చేరుకొంటాడు. శివాద్వైత జ్ఞానాన్ని పొంది శివదీక్షా పరులైన యోగులు అక్కడనుండి వైకుంఠానికి, అక్కడ నుండి షణ్ముఖ లోకానికి, అచటినుండి గౌరీ లోకానికి, అచటనుండి కామధేను లోకానికి, అచటనుండి రుద్రలోకానికి, అక్కడనుండి ఈశ్వర లోకానికి, అక్కడనుండి సదాశివ లోకానికి, అక్కడ నుండి శక్తితత్త్వ లోకానికి, అక్కడనుండి పరశివ లోకానికి చేరుకొంటారు. అచటనుండి శివతత్త్వమనబడే బిందువును, అక్కడనుండి చిచ్ఛక్తిని పొంది చివరకు శ్రీగురు శంభులింగంలో ఐక్యమై పునరావృత్తి రహితమైన స్థానాన్ని పొందుతాడు.
మునులారా! ఈ శివతత్త్వం భూలోకంలో ఎలా వ్యాపించిందో ఆ గురుశిష్య పరంపరను చెపుతున్నాను. వినండి. దీనిని స్వయంగా శివుడే పార్వతికి చెపుతూండగా కుమారస్వామి విన్నాడు. కుమార స్వామి వామదేవునికి చెప్పాడు. వామదేవుడు సనత్కుమారునికి బోధించాడు. ఆయన వ్యాసునకు ఉపదేశించాడు. వ్యాసుడు శుక మహర్షికి చెప్పాడు. అగస్త్యుడు, పులస్త్యుడు, పులహుడు, క్రతువు మహాత్ములైన ఈ నలుగురు వామదేవుని శిష్యులు. సనక, సనందన, సనాతన, సనత్సుజాతులు అనే మహర్షులు సనత్కుమారుని శిష్యులు. వైశంపాయనుడు, పైలుడు, జైమిని, సుమంతుడు మహాతేజస్సంపన్నులైన ఈ నలుగురు వ్యాసభగవానుని శిష్యులు. సూతుడనైన నేను ఆయన నుండి పురాణ విజ్ఞానాన్ని మాత్రమే పొందాను. మీరు నేను చెప్పిన వేద రహస్యము, సంసార తారకము ఐన ఓంకార తత్త్వాన్ని, శివ తత్త్వాన్ని ధ్యానించండి. నేను మా గురువుగారైన వ్యాస భగవానుని పాదపద్మాలను సేవించటానికై బదరీ వనానికి వెడుతున్నాను. నాకు మరల మీతో సత్సంభాషణము కలుగు గాక!" అని పలికి సూతుడు వెళ్ళిపోయాడు. మునులాయనకు ఆదరాభిమానాలతో వీడ్కోలిచ్చి సాగనంపారు.
శ్రీ శివమహా పురాణంలో ఆరవదియగు కైలాస సంహిత సమాప్తము.