## విద్యాస్వరూపం పురాణ ప్రాశస్త్యం
సూతిడింత వరకు చెప్పిన దానిని హర్షంతో వినిన ఋషులు పరమానందంతో ఇలా వేడుకొన్నారు: “ఓ రోమహర్షణా! నువ్వు త్రికాలవేత్త అయిన వ్యాస భగవానుని శిష్యుడవు. మధురంగా కథలను చెప్పటంలో నేర్పరివి. కాల స్వరూపం తెలిసిన వాడవు. నీతిశాస్త్ర వేత్తవు! మహాజ్ఞానివి! ధర్మశాస్త్ర నిధివి! పురాణాలలో శ్రేష్ఠమైనది, వేదసారభూతమైనది, సకల శ్రేయోదాయకమైనది అయిన శివమహాపురాణాన్ని చాలాభాగం వినిపించావు. అందులో ఏడవదైన వాయవీయ సంహితను సుధామధురంగా చెప్పవలసింది."
మునుల భక్తి, శ్రద్ధలకు ప్రీతుడైన సూతుడు ఇలా చెప్పసాగేడు: “ఓ తపోధనులైన మునులారా! వినండి. ఈ భరత ఖండంలో అనాదిగా, గురుశిష్య పరంపరా గతంగా వస్తూన్న విద్యాసంప్రదాయాన్ని చెపుతున్నాను. ఋగ్వేద, యజుర్వేద, సామవేద, అథర్వణ వేదములు నాలుగు, శిక్ష, వ్యాకరణము, ఛందస్సు, జ్యోతిషము, కల్పము, నిరుక్తము అను వేదాంగాలు ఆరు, మీమాంస న్యాయ శాస్త్ర పురాణ ధర్మశాస్త్రములు నాలుగు, ఆయుర్వేద, ధనుర్వేద, గాంధర్వవేద, అర్థశాస్త్రములు నాలుగు... కలిపి మొత్తం పదునెనిమిది. వీటినే
విద్యలు అని మహర్షులు తీర్మానించారు. ఈ విద్యలను సాక్షాత్తు సర్వజ్ఞుడైన శివుడే తనపుత్రుడైన బ్రహ్మకు బోధించాడు. సనాతనుడైన ప్రజాపతి ముఖంనుండి ముందుగా వందకోట్ల శ్లోకముల సంఖ్యగల పురాణములు ఆయననుండి వెలువడ్డాయని పురాణ సంప్రదాయం. ఇప్పటికీ దేవలోకంలో ఆ సంఖ్యగల పురాణములు వ్యాప్తిలో ఉన్నాయి. వేదార్థమును ఇతిహాస, పురాణముల సహాయంతోనే వ్యాఖ్యానించాలి. ఈ పదునెనిమిది విద్యల సహకారంతో మాత్రమే వేదం యొక్క సంపూర్ణ విజ్ఞానం అవగతమవుతుంది. తక్కువ విద్యగల వానిని చూచి వీడు నన్ను వంచన చేస్తాడేమో అని వేదమాత వణకిపోతుంది. మునులారా! ఈ పురాణ వాఙ్మయ విషయాలను గతంలో చెప్పాను."

## నైమిషోపాఖ్యానం
మునులారా! మోక్షదాయకమైనది, శివ తత్త్వంతో కూడినది అయిన నైమిషోపాఖ్యానాన్ని చెపుతున్నాను వినండి. ఇది అర్థగాంభీర్యం గలది. తత్త్వజ్ఞానంతో కూడినదీను. ఈ శ్వేత వరాహకల్ప ప్రారంభంలో ఆరు కులములకు చెందిన మునుల సమావేశంలో “సర్వోత్కృష్టమైన తత్త్వం ఏది?" అను విషయంలో గొప్ప వివాదం ఏర్పడింది. శివుడని, శక్తియని, విష్ణువని, బ్రహ్మయని, ఇంద్రుడని, రుద్రుడని, గణపతియని, కుమారస్వామియని, హిరణ్యగర్భుడని, అంబికయని, ఆదిత్యుడని, ప్రకృతియని, పురుషుడని, అణువుయని, కర్మయని... ఇలా తలకొక విధంగా వాదింప సాగేరు. వారిలో వారికి అనేక పూర్వపక్ష సిద్ధాంతాలతో కూడిన శాస్త్రచర్చలు నడిచినవెనుక సమన్వయం కుదరక ఒక సిద్ధాంతానికి రాలేక పోయారు. అపుడు వారు సత్యలోకానికేగి బ్రహ్మను సందర్శించి విషయాన్ని విన్నవించి "ఓ సనాతనా! ఆదిపురుషా! పరమాత్మా! పరబ్రహ్మా! పురాణ పురుషా! ప్రజాపతీ! సృష్టిలో సర్వోత్కృష్టమైన అవ్యయ తత్త్వమేది?" అని ప్రశ్నించారు.
మునుల ప్రశ్నకు పితామహుడు మందహాసం చేసి “రుద్రుడు” అని పిలువబడే పరమేశ్వరు డొక్కడే సర్వోత్కృష్టుడు అని సమాధానం చెప్పి ఆ తత్త్వాన్ని ఇలా వ్యాఖ్యానించాడు: "మునులారా! ఎవనిని వర్ణించలేక వాక్కులు మనస్సుతో సహా వెనుదిరుగుతున్నాయో అట్టి సచ్చిదానంద స్వరూపుడు శంకరు డొక్కడే! త్రిమూర్తులు, ఇంద్రుడు సర్వభూతములు సృష్ట్యాదియందు ఆయననుండియే ఉద్భవించాయి. ఈ జగత్తు ఆయనకంటె భిన్నంగా లేదు. సకలైశ్వర్య సంపన్నుడు, పూర్ణుడు, సర్వేశ్వరుడు ఆయనే! మోక్షం అనేది ఆయన శ్రీ భాండాగారంలో ఒక మూలన పడియున్న వస్తువు. ఆయన స్వయం ప్రకాశ స్వరూపుడు. గ్రహ నక్షత్ర తారకా సముదాయ జ్యోతిర్మండలాలన్నీ ఆయన ప్రకాశం చేతనే ప్రకాశిస్తున్నాయని వేదం చెపుతూన్నది. ఆయన ఏ వికారములు లేనివాడు. సర్వ ప్రాణులయందు క్రియాశక్తి స్వరూపుడై ఆయనే ఉన్నాడు. సర్వమునకు ఆయనే అధిష్ఠానం. సర్వజనుల హృదయాలలోను శివుడు సుస్పష్టంగా చైతన్య రూపంలో ప్రకటమవుతున్నా అవివేకులైన మనుజులు తెలుసుకోలేకుండ ఉన్నారు. ఈ అజ్ఞానాన్నే అవిద్యయని, మాయ అని అంటారు. ఆయనకు దేశ, కాల, వస్తు పరిచ్ఛేదం లేదు. ఆయన స్వతంత్రుడు, సర్వజ్ఞుడు.
సర్వకాలములలోను జీవునకు శివానుగ్రహం వలన మాత్రమే భుక్తిముక్తులు రెండూ లభిస్తాయి. అట్టి అనుగ్రహానికి ధర్మమే సాధనం. ధర్మమునకు వేదం ఆధారం. ధర్మాచరణ వలన పూర్వజన్మల పుణ్యపాపములు సమాన మవుతాయి. అట్టి సామ్యావస్థ వలన పరమేశ్వరానుగ్రహం సిద్ధిస్తుంది. దాని వలన ధర్మాచరణ ఇనుమడిస్తుంది. ఆ హేతువుచే జీవుని పాపములు పూర్తిగా నశిస్తాయి. పాపక్షయం వలన భక్తి సిద్ధిస్తుంది. ఆ సిద్ధి సంపర్కంచే కర్మ సన్న్యాస నిష్ఠ కుదురుతుంది. దాని వలన శివధర్మనిష్ఠ లభిస్తుంది. శివ జ్ఞానం కలుగగానే సంసారం మీద విరక్తి కలిగి ఇంద్రియ సుఖాలమీద వైరాగ్యం స్థిరపడుతుంది. సుస్థిరమైన వైరాగ్యమే అంతఃకరణ శుద్ధికి హేతువు. అంతఃకరణ శుద్ధికల వానికి మాత్రమే ధ్యాననిష్ఠ కుదురుతుంది. ధ్యాననిష్ఠ స్థిరపడగానే యోగం ప్రారంభమవుతుంది. యోగసిద్ధి వలన సర్వోత్కృష్టమైన పరాభక్తి నెలకొని వెంటనే ఈశ్వరానుగ్రహం సిద్ధించి అట్టి జీవుడు మోక్షాన్ని పొంది శివ స్వరూపుడవుతాడు.
మునులారా! శివానుగ్రహం ఈ క్రమంలో ఇలాగే లభిస్తుంది అని చెప్పటం కుదరదు. పురుషుని (జీవుని) యోగ్యత ననుసరించి... మాతృగర్భంలో ఉన్నది మొదలు వృద్ధుడై మరణించేలోవులో ఎప్పుడైనా ముక్తుడు కావచ్చు. ఉపాధి శరీరం ఏదేనా పశుపక్ష్యాది జీవరాసులలో ఏ శరీరంతో ఉన్నా మోక్షాన్ని పొందవచ్చు. కనుక మీరందరు శివ పరమాత్మను మాత్రమే పరమలక్ష్యంగా పెట్టుకొని తపస్సు చేయండి. నేను నా మనస్సుచే సృష్టించబడిన ఈ చక్రాన్ని విడిచి పెడుతున్నాను. ఈ చక్రం యొక్క అంచు ఏ స్థలంలోపడి భగ్నమవుతుందో ఆ స్థలంలో మీరు తపస్సు చేయండి. అక్కడ వాయువు మీకు ప్రత్యక్షమై జ్ఞాన బోధ చేస్తాడు. మీకు శ్రేయస్సు కలుగుతుంది. వెళ్ళిరండి!" అని మునులు నాదేశించి పితామహుడదృశ్యుడయ్యాడు. మునులారా! ఆ చక్రం ఒకానొక వనంలో సుందరమైన రాతి పలకపై పడి భగ్నమైంది. ఆ వనమునకు నైమిషారణ్యము అని పేరు. ఆ వనం
నిరంతరము యక్షగంధర్వ విద్యాధరేత్యాది దేవజాతి సంకులమై ఉంటుంది. పూర్వం ఒకప్పుడు పురూరవ చక్రవర్తి ఊర్వశితో కూడి విహరిస్తూ, ఆ స్థలానికి వచ్చి అచట యజ్ఞం చేస్తూన్న ముని గణాన్ని చూచి హిరణ్మయమైన వారి యజ్ఞ వాటికను హరింప తలపెట్టగా, మునులాయనను మంత్రపూతమైన దర్భలతో పడగొట్టారు. అచటి జలం అమృతతుల్యంగా ఉంటుంది. ఆ పవిత్ర స్థలంలో పశుపక్ష్యాదులు సైతం పరస్పర జాతి వైరాన్ని విడిచి అన్యోన్యం మిత్రభావంతో ఉంటాయి. అది తపస్సుకు మిక్కిలి అనుకూలమైనది.

## శివతత్త్వ జ్ఞానము - జీవేశ్వర స్వరూప నిర్ణయము
నైమిషారణ్యాన్ని చేరి అచట సత్రయాగాన్ని ప్రారంభించారు. ఆ యాగం పరిసమాప్తమయ్యే సమయం వచ్చేసరికి... బ్రహ్మగారి శిష్యుడు, ప్రాణ రూపంలో ఉండి సకల ప్రాణులను నడిపించేవాడు అయిన వాయుదేవుడు అక్కడ ప్రత్యక్షమయ్యాడు. పితామహుడు చెప్పిన చొప్పున నిజరూపంతో దర్శనమిచ్చిన వాయుదేవునికి అర్ఘ్యపాద్యాదులిచ్చి పూజించి, ఉచితాసనాసీనుణ్ణి చేసి సత్కరించిన ఋషులు ఆయనకు బ్రహ్మగారు చెప్పిన విషయాలను చెప్పి, ఈశ్వర జ్ఞానాన్ని బోధించ వలసిందని ప్రార్థించారు.
ఋషుల ప్రార్థనను మన్నించి సంప్రీతుడైన వాయువు ఇలా చెప్పసాగేడు: "ఋషులారా! తొల్లి ఇరువది ఒకటవ కల్పమైన శ్వేతలోహిత కల్పంలో చదుర్ముఖ బ్రహ్మ సృష్టికాముడై తపస్సు చేయగా, మహేశ్వరుడు 'శ్వేతుడు' అను మహర్షి రూపంలో సాక్షాత్కరించి బ్రహ్మకు సృష్టి విజ్ఞానాన్ని, సామర్థ్యాన్ని అనుగ్రహించాడు. నేనుకూడా నా తపస్సుచే విధాతను మెప్పించి ఆ ఈశ్వర జ్ఞానాన్ని పొందాను. ఆ జ్ఞానాన్ని మీకు అందిస్తున్నాను. సావధాన మనస్కులై గ్రహించండి.
జీవునకు (మనుజునకు) దుఃఖం ఉంది. దుఃఖానికి కారణం అజ్ఞానం. జీవుడు అనాది-అజ్ఞానం కూడా అనాదియే! అజ్ఞానం జ్ఞానం వలన మాత్రమే తొలగిపోతుంది. వస్తు తత్త్వాన్ని యథాతథంగా ఎరుగుటయే జ్ఞానం. ఈ జగత్తు అంతా చేతన అచేతనములతో నిండి ఉంది. చేతనమునకు పశువు అనియు జడమునకు (అచేతనమునకు) పాశమనియు ఆ రెంటిని నియంత్రించే శక్తికి ఈశ్వరుడనియు లేక పతి అనియు పేర్లు. ఇది తాంత్రికుల మర్యాద. ఈ పాశుపత మతాన్ని అనుసరించి శివుడు పశుపాశ విమోచకుడు. తత్త్వవేత్తలు దీనినే మరొక విధంగా... పశువే అక్షరుడని, పాశమే క్షరమని పతికే క్షరాక్షరపరమని వ్యాఖ్యానిస్తారు. 
తత్త్వవేత్తలు మరొక విధంగా... క్షరమనగా ప్రకృతి (మాయాశక్తి) అని, అక్షరుడనగా పురుషుడని, ఆ రెంటిని ప్రేరేపించే తత్త్వానికి పరుడు అనబడే పరమేశ్వరుడని అంటారు. ప్రకృతియే మాయ. పురుషుడు మాయచే కప్పబడి ఉన్నాడు. అనాదిగా ఉన్న అజ్ఞానము లేక కర్మ అనునవియే ఈ రెంటికి సంబంధాన్ని కల్పిస్తోంది. వీటిని ప్రేరేపించేవాడు ఈశ్వరుడు... అనగా శివుడు. మహేశ్వరుని శక్తియే మాయ. చైతన్యం మాయచే కప్పబడి ఉంది. మాయావృతంకాని స్వభావసిద్ధమైన స్థితియే శివ తత్త్వము. చైతన్యము సర్వవ్యాపకమే అయినా దానికి ఆవరణము తప్పదు. భోగములకు కారణం కర్మ. అది దోషముల నాశనంచే తొలగుతుంది. పుణ్య, పాప రూపమైన కర్మ సుఖ, దుఃఖ రూపమైన ఫలములను ఇస్తుంది. కళ, విద్య, రాగము, కాలము, నియతి వీటిని ఆశ్రయించుకొని కర్మ ఉంటుంది. ఈ కర్మకు ఆది లేదు. ఇది జీవుని ఆశ్రయించుకొని ఉంటుంది. అనుభవం వలన క్షయమవుతుంది. జీవులు ఏ భోగములనైతే భోగిస్తున్నారో అది అవ్యక్తం. ఆత్మాధిష్ఠానమైన మనస్సు బాహ్యముఖమైన ఇంద్రియముల ద్వారా భోగాలను అనుభవిస్తున్నది. దానికి క్షేత్రం శరీరమే. అతిశయించిన భక్తి వలన లభించే ఈశ్వరానుగ్రహం కారణంగా భోగాసక్తి అనే అజ్ఞానదోషం తొలగగానే జీవుడు శివుడవుతాడు.
ఈ జగత్తు పుట్టటానికి కారణభూతమైన దానికి అవ్యక్తము అని పేరు. జగత్తు దానినుండే అభివ్యక్తమై తిరిగి దానిలోనే లయమవుతుంది. సత్త్వ-రజః-తామసము లనబడే మూడు గుణములతో కూడియున్న అవ్యక్తమునకే ప్రధానమనియు, ప్రకృతి అనియు పేర్లు. నువ్వులలో నూనెవలె ప్రకృతియందు త్రిగుణములు సూక్ష్మరూపంలో ఉన్నాయి. సుఖము మరియు సుఖహేతువు సాత్త్వికం. దుఃఖము మరియు దుఃఖహేతువు రాజసం. జడత్వము మరియు మోహము తామసం. సాత్త్విక గుణం మనిషి మరణించిన పిమ్మట జీవుణ్ణి పుణ్యలోకాలకు, తామసగుణం జీవుణ్ణి పాప లోకాలకు తీసుకొని పోతాయి. రాజస స్వభావం మధ్యమ గతిని (భూలోకంలో మనుష్య జన్మను) ఇస్తుందని మహర్షులు అంటున్నారు.
ఇక ఆత్మతత్త్వాన్ని గురించి వివరిస్తున్నాను వినండి. పంచేంద్రియములచే మనుష్యులు పొందుతున్న జ్ఞానంకంటె విలక్షణమైన సర్వవ్యాపకమైన దానికే ఆత్మ అని పేరు. అది శరీరము, ఇంద్రియములు, బుద్ధి, మనస్సు అనువాటికంటె విలక్షణమైనది. అది అంతర్యామి. సర్వసాక్షి, జ్ఞానముచే ప్రకాశించే వారి అంతఃకరణములందు ఆత్మ ప్రత్యక్షంగా అనుభవంలోకి వస్తుంది. అది అవినాశి. అవికారి.
రైతు పొలంలో విత్తనాలను చల్లుతాడు. అది తప్పక కర్మ అని పిలువబడుతుంది. పొలానికి నీరు పెడితే బీజములు అంకురిస్తాయి. అలాగే మనిషి చేసే కర్మలు అజ్ఞానమనే నీటిచే తడుపబడి తిరిగి పునర్జన్మకు కారణమవుతాయి. జ్ఞానాగ్నిచే దగ్ధం కాబడిన కర్మలు పునర్జన్మ హేతువులు కానేరవు. వేపిన విత్తనాలు మొలకెత్తవు కదా!"

## శివతత్త్వ జ్ఞానము
సత్రయాగ పరిసమాప్తి సందర్భంలో ఋషులకు వాయుదేవుడు బోధించిన శివతత్త్వ జ్ఞానాన్ని... సూతమహర్షి మునులకిలా ఉపదేశించ సాగేడు. "మునులారా! అనంత కళ్యాణగుణ సంపన్నుడు, అపారకృపాశీలుడు, విశ్వనిర్మాత, పశుపాశ విమోచనుడు అగు ప్రభువు ఒకడున్నాడు. జీవుడు అజ్ఞాని. పాశము జడము. జ్ఞాన, చైతన్య స్వరూపుడైన ఈశ్వరుడు లేనిచో ఈ సృష్టి కార్యం ఎలా సంభవిస్తుంది? కార్యానికి కర్త ఉండి తీరాలి కదా? పరమాణువులు మొదలుగా జడవస్తువులను జగద్రూపంగా మలిచిన కర్త ఈశ్వరుడే. జీవునియందుగల కర్తృత్వం ఈశ్వర ప్రేరణ వలన మాత్రమే సంభవిస్తున్నది. గ్రుడ్డివాని నడకవలె ఇంద్రియాలు యథార్థ జ్ఞానాన్ని ఇయ్యలేవు. ఆరంభంలో అహంకారంతో “అన్నిటికి కర్తను నేనే!" అని భావించిన జీవుడు; రెండవ దశలో అనేక అనుభవాలను పురస్కరించుకొని తనలో అంతర్గతంగా ఉన్న ఈశ్వర చైతన్యాన్ని గుర్తిస్తాడు. మూడవ దశలో గురూపదేశం వలన ఆ ఈశ్వరుడను నేనే అనే నిశ్చయ జ్ఞానాన్ని పొంది మోక్షార్హుడవుతున్నాడు.
భోక్త (కర్మ ఫలములను అనుభవించే జీవుడు) భోగ్యము (అనుభవింపబడేది ప్రకృతి) మరియు ప్రేరకుడు (ఈశ్వరుడు) అనే మూడు తత్త్వములు మాత్రమే కలవని మహర్షులు వర్ణిస్తున్నారు. కార్యరూపంలో ఈ మూడు తత్త్వాలు వేరైనా కారణావస్థలో అంతా ఈశ్వర తత్త్వమే అని గ్రహించటమే శివ జ్ఞానతత్త్వం యొక్క పరమార్థం. చేతనాచేతనాత్మకమైన ఈ సృష్టియందు అంతట... నువ్వులలో నూనెవలె, పెరుగులో నేయివలె, అరణియందు అగ్నివలె పరమాత్మ వ్యాపించి అంతర్యామిగా ఉన్నాడు. అణురూపుడైన ఈశ్వరుడు తత్త్వంలో తానొక్కడే అయ్యును, తన ఇచ్ఛ చేతనే జగద్రూపుడై, బహురూపియై ప్రకాశిస్తున్నాడు. తానే కారణమై తానే కర్తయై తానే కార్యమై, అద్వితీయుడై ఈశ్వరుడు సర్వవ్యాపియై ఉన్నాడు. సృష్టి అంతా ఆయన విరాట్ స్వరూపం. సమస్తమైన ధ్వనులు ఆయన భాషయే. ప్రకృతి అంతా ఆయన వేషభూషాదులే. ఆంతర్యంలో ఇలా దర్శించిన జ్ఞానయోగి సచ్చిదానంద స్వరూపుడవుతున్నాడు. 
సమస్త ప్రాణుల బుద్ధి గుహలో ప్రేరకుడై ఈశ్వరుడే ఉంటున్నాడు. కాని ఆయనకు ఏదీ అంటదు. ఈశ్వరుని పరాశక్తికి (సృష్టిశక్తికి) అజ (పుట్టుకలేనిది) అని పేరు. ఆ శక్తియే ఈ జగత్తుకు ఉపాదాన కారణం. జీవుడు ఈశ్వరుడు అనే రెండు పక్షులు ఈ సంసారమనే వృక్షాన్ని ఆశ్రయించుకొనే కలిసిమెలిసి జీవిస్తున్నాయి. ఈ రెంటిలోను ఒక పక్షి (జీవుడు) కర్మఫలం అను పండును భక్షిస్తూండగా; రెండవ పక్షి (ఈశ్వరుడు) ఫలాన్ని తినకుండా సాక్షిమాత్రంగా ఉండి చూస్తున్నాడు. జీవుడు దుఃఖిస్తున్నాడు. ఈశ్వరుడు సాక్షిమాత్రంగా ఉన్న కారణంగా చిదానందభాసుడై ఉన్నాడు. వేదం చెప్పిన ఈ ఉపమానంలోని ఉపదేశమేమంటే: జీవుడు కూడా సంసారంలో వచ్చే సుఖదుఃఖాలను సాక్షి మాత్రంగా ఉండి చూస్తూ, ఆపైన సర్వమైన జగత్తును సర్వసాక్షిగా ఉండి నడుపుతూన్న శంకరుని గుర్తించి, పిమ్మట సాక్షియైన తాను మరియు సర్వసాక్షి అయిన శివుడు తత్త్వంలో ఒక్కటే అని గ్రహించటమే... శివతత్త్వ జ్ఞానం. సర్వమూ శివుడే! సందేహం లేదు. శివుడు అంటే అదొక రూపం కాదు. 'శివమ్' అంటే మంగళము, శుభము, కళ్యాణము, ఆనందము, శ్రీ... అని ఇలా అనేక ఆహ్వానింప తగిన, కోరదగిన అర్థాలున్నాయి. కొందరు ఈ ఈశ్వర తత్త్వాన్ని తెలుసుకోలేక జగత్కారణము అణువులని, స్వభావమని, నియతి అని, కాలమని ఇలా అనేక విధాలుగా భ్రాంతిపడుతున్నారు.

## కాల మహిమ
మునులారా! మీకిప్పుడు వాయువు చెప్పిన కాల మహిమను చెపుతున్నాను. వినండి. పుట్టుట, పెరుగుట, నశించుట... అను మూడు లక్షణాలు గల ఈ జగత్తు సర్వము కాలాధీనమై ఉంది. అట్టి కాలం ఈశ్వరాధీనమై ఉంది. ఇక్కడ అధీనం అనే మాటకు ఈశ్వరుడు కాలాన్ని చేతితోనో, కాలితోనో పట్టి బంధించాడు అనే అర్థం కాదు. ఈశ్వరుని నుండి జగత్తు వ్యక్తమైంది. వెంటనే కాలం పుట్టింది. జగత్కారణమైన ఈశ్వరతత్త్వం అవ్యక్తం. వ్యక్తమే కాని దానిని కాలం ఎలా బాధించగలదు? అందుకని ఈశ్వరుడు కాలాతీతుడు. పుట్టని శిశువుకు వృద్ధి, క్షయాలు ఎక్కడున్నాయి?
ఈశ్వరుని యొక్క సర్వోత్కృష్టమైన తేజస్సులోని అంశమే కాలం. ఆ కాలం... కళ, కాష్ఠ, నిమేషము, రాత్రి, పగలు, పక్షము, మాసము, సంవత్సరము ఇత్యాది అవయవములు కలిగి కల్పాంతం వరకు సాగి ప్రళయ కాలంలో జగత్తు పరమేశ్వరునియందు లీనంకాగా కాలం కూడా ఆయనలో లీనమవుతుంది. కమ్మరివాడు కొలిమి తిత్తిని ఊదేటప్పుడు నిప్పురవ్వలు ఎగసిపడతాయి. తరువాత మాయమవుతాయి. కాలంలో బ్రహ్మాండాది లోకాలు,
జీవులు, తదితరమైన వాటి చావు పుట్టుకలు... విస్ఫులింగాల సామ్యమే! సర్వమూ కాలానికి సంబంధించే ఉంటుంది. త్రిమూర్తులు మొదలుగా ఎవ్వరూ కాలాన్ని అతిక్రమించలేరు. కాల ప్రభావాన్ని సర్వులు ప్రత్యక్షంగా చూస్తూన్నది, అనుభవిస్తూన్నదే కదా! ప్రాణులకు సంయోగ వియోగాలు కాలంలోనే సంభవిస్తాయి. ఎవనికి బంధ-మోక్షములు లేవో, ఎవడు కాలాతీతుడో ఎవడు ప్రకృతిగాని, పురుషుడుగాని, జగత్తుగాని కాడో అట్టి విచిత్రమగు స్వరూపము కలవాడు, మంగళకరుడు, సర్వాతీతుడు అగు పరమేశ్వరుడగు శివునకు నమస్కారం."

## యుగ సంఖ్యా వర్ణనము
సూతుని పలుకులకు సంతసించిన మునులు నిమేషము మొదలుగా కల్పాంతం వరకు కాలవరిగణనాన్ని చెప్పవలసిందని కోరగా సూతమహర్షి ఇలా చెప్పసాగేరు: "మునులారా! మానవుని ఆయుర్దాయంలో మొట్టమొదటి మానమునకు 'నిమేషము' అని పేరు. కనురెప్పపాటు అనగా రెప్పను మూసి తెరిచేలోపు కాలానికి నిమేషము అని పేరు. పదిహేను నిమేషములు ఒక కాష్ఠ. ముప్పది కాష్టలు ఒక కళ. ముప్పది కళలు ఒక ముహూర్తం. ముప్పది ముహూర్తములు ఒక రోజు (రాత్రి+పగలు). ముప్పది రోజులు ఒకనెల. ఒక నెలలో రెండు పక్షములు (కృష్ణ మరియు శుక్ల పక్షములు) ఉన్నాయి. అట్టి నెల పితృదేవతలకు ఒక రోజు. ఆరు నెలలు ఒక అయనం. ఉత్తరాయణ, దక్షిణాయణములు రెండున్ను కలిసి ఒక సంవత్సరం. ఈ భూలోకంలో మనుష్యమానముచే ఏ కాలము సంవత్సరమో అదే కాలము దేవతలకు ఒక రోజు అవుతుంది. అనగా మన ఉత్తరాయణం దేవతలకు పగలు, దక్షిణాయనం రాత్రి అవుతుంది. అలాటి ముప్పది దివ్య దినములు దేవతలకు ఒక దివ్యమాసం. అట్టి పన్నెండు దివ్యమాసములు దేవతలకు ఒక సంవత్సరం. మనుష్య మాసంచే మూడు వందల అరవై సంవత్సరాలు దేవతలకు ఒక సంవత్సరం అవుతుంది. యుగముల సంఖ్యను దివ్యమానంచే గ్రహించాలి.
యుగములు నాలుగు. అవి వరుసగా కృత, త్రేతా, ద్వాపర, కలియుగములు. కృతయుగ సంఖ్య నాలుగువేల ఎనిమిది వందల దివ్య సంవత్సరాలు. త్రేతాయుగం మూడువేల ఆరువందలు, ద్వాపరం రెండువేల నాలుగు వందలు, కలియుగం పన్నెండు వందలు (సంధ్య మరియు సంధ్యాంశలతో కలిపి) మొత్తం పన్నెండు వేల దివ్య సంవత్సరాలు. కొందరీ సంఖ్యను మనుష్య సంవత్సరాలుగానే లెక్కిస్తారు. నాలుగు యుగాలకు కలిపి ఒక చతుర్యుగ మవుతుంది. డెబ్బది యొక్క చతుర్యుగాలు ఒక మన్వంతరం. పదునాలుగు మన్వంతరాలు బ్రహ్మగారికి పగలు. ఈ లెక్కన బ్రహ్మగారి ఆయుర్దాయం వంద సంవత్సరాలు. బ్రహ్మగారి ఒకరోజులో పదునాలుగు మంది ఇంద్రుల ఆయుర్దాయం పూర్తి అవుతుంది.
అట్టి బ్రహ్మగారి ఆయుర్దాయం విష్ణువుకు ఒకరోజు. విష్ణువు ఆయుర్దాయం రుద్రునకు ఒక రోజు. ఆ విధంగా రుద్రుని వంద సంవత్సరాల ఆయుర్దాయం సదాశివునకు ఒకరోజు. సదాశివుని ఆయుర్దాయం ఈశ్వరునకు ఒకరోజు. ఈ విధంగా సర్వము కాలాధీనమే! వాస్తవంగా ఈశ్వరునకు పగలు-రాత్రి భేదం లేకపోయినా ఆయన యొక్క పగలు సృష్టి. రాత్రియే ప్రళయం. చీమ మొదలుగా బ్రహ్మ, విష్ణు, రుద్రాదులు ఈశ్వరుని పగటిభాగంలో మాత్రమే ఉనికిని కలిగి ఉన్నారు. రాత్రి భాగంలో ఆయన యందే లీనమై ఉంటారు. అట్టి పరబ్రహ్మ స్వరూపుడైన శంకరునకు నమస్కారం.

## సృష్టి, స్థితి, లయముల కథనం
మునులారా! మీకిప్పుడు సృష్టియొక్క ఆవిర్భావాన్ని గురించి చెపుతున్నాను వినండి. ముందుగా పరమేశ్వరునినుండి మాయ పుట్టింది. మాయ ఆయన యొక్క జగన్నిర్మాణ సామర్థ్య శక్తియే. మాయాశక్తినుండి శాంత్యతీత పదము, దానినుండి శాంతి పదము, దానినుండి విద్యాపదము, దానినుండి ప్రతిష్ఠా పదము, దానినుండి నివృత్తి పదము పుట్టినవి. జగత్తు అంతయు ఈ కళలయందే ప్రతిష్ఠితమై ఉంది. ఆరోహణ క్రమంలో ఈ ఐదు కళల తిరోభావమే ప్రళయం. ఈ ఐదుకంటే ఉత్కృష్టుడు ఈశ్వరుడు. ప్రధానం (ప్రకృతి) మొదలుగా పరమాణువుల వరకు సర్వము జడమే. పురుషుడు అజ్ఞాని. కనుక వారికి జగత్కర్తృత్వం పొసగదు. పైగా జగత్తు కార్యం కనుక కర్త ఉండి తీరాలి. భవనం సున్నము, ఇటుకలు, రాయి, కలప ఇత్యాది ఉపాదాన కారణములచే నిర్మాణమవుతున్నా వాటికి స్వయం కర్తృత్వం పొసగదు. కర్త ఒకడు ఉండి తీరాలి. జగత్తుకంటె విలక్షణంగా, అధిష్ఠానంగా ఉంటున్న వాడే ఈశ్వరుడు. అట్టి ఈశ్వరునికి నమస్కారం. ఆ ఈశ్వరుడే తనను తాను మూడు రూపములుగా విభజించుకొని సృష్టి, స్థితి, లయములను మూడు కార్యములను బ్రహ్మ, విష్ణు, రుద్రులను నామధేయములతో జగత్కార్యాన్ని నెరవేరుస్తున్నాడు. వారియందు భేదబుద్ధిని ప్రకటించేవారు నిశ్చయంగా రాక్షసులై జన్మిస్తారు. సృష్టి, ప్రళయములు రెండూ కూడా తాబేలు తన అవయవములను సాచుకొనుట. ముడుచుకొనుట వంటివి.
కొందరు సర్వానికి అధిష్ఠానం ఆకాశమే అని, అన్నిటికి అదే ఆశ్రయభూతమని భావిస్తారు. సత్తామాత్రుడు, సర్వాంతర్యామి అయిన ఈశ్వరునికి ఆకాశంతో పనేముంది? ఆయనకు స్థలం కావాలా? ఆయన నుండే ఆకాశం పుట్టింది! చేతికున్న ఐదు వ్రేళ్ళు ఆకాశంతో కూడా కలిపి పంచభూతములు అని భావిస్తే గుప్పిడి తెరిస్తే సృష్టి... మూస్తే ప్రళయం. పరమాత్మనుండి సృష్టి వ్యక్తంకాకముందు ఆ స్థితి యెట్టిది? అప్పుడు ఈ బ్రహ్మాండాలన్నీ ఏమయ్యాయి? ఆకాశం ఎలా పుట్టింది? ఇలాంటి ప్రశ్నలను బోధపరచు కొనటానికి లోకంలోని మీకొక సాదృశ్యాన్ని చెపుతున్నాను వినండి! ముడుచుకొని ఉన్న తామరమొగ్గ చైతన్యరూపుడైన సూర్యుని యొక్క కిరణాల స్పర్శతో వికసించగానే దానినుండే ఆకాశం (చోటు) పుట్టింది. ఆకాశం పుట్టగానే అంతవరకు దాని గర్భంలో బంధింపబడిన (సూక్ష్మరూపంలో ఉన్న) వాయువుకు చలనం ఏర్పడింది. ఉష్ణ వీర్యమే గుణంగాగల పద్మంలో అగ్నితత్త్వం ఉంది. దానిలోని మకరందమే జలం. దాని గంధగుణమే పృథ్వీతత్త్వం. ఈ విధంగా పద్మం సృష్టి కార్యానికి ప్రతీక అయింది. దేవతలకు ప్రీతి పాత్రమైంది. అందువల్లనే శివ-శక్తుల కొలువుకూటమైన సహస్రారాన్ని సహస్రదళ పద్మంతో పోలుస్తారు.
పద్మం వికసించటానికి సూర్యకిరణ చైతన్యాపేక్ష ఉంది. కాని స్వయంగానే చైతన్య రూపుడైన పరమాత్మ నుండి సృష్టి వికసించటానికి వేరే చైతన్యాపేక్ష లేదు! ఇది సృష్టి ఆవిర్భావ కథనం. ఇదే పరమశివ తత్త్వం.

## వరాహావతార వర్ణనం
మునులారా! మీకిప్పుడు నడుస్తున్న కల్పాన్ని గురించి, | మన్వంతరాన్ని గురించి చెపుతున్నాను వినండి. బ్రహ్మగారి ఆయుర్దాయంలో మొదటి సగానికి ప్రథమ పరార్ధమనియు, రెండవ సగానికి ద్వితీయ పరార్ధమనియు పేర్లు. ఈ సృష్టికి ఆద్యంతములు లేవు. సృష్టి తర్వాత ప్రళయం. ప్రళయం తర్వాత సృష్టి, పునః ప్రళయం పునః సృష్టి, ఎప్పటికీ తిరగటం ఆగని కాలచక్ర పరిభ్రమణం ఇది. ఇందులో ఎన్నో కల్పాలు, మన్వంతరాలు సాగిపోతూ ఉంటాయి. ప్రస్తుతం ప్రవర్తిస్తూన్న కల్పానికి వారాహ కల్పమని పేరు. ఇందులో కూడా స్వాయంభువ మనువుతో మొదలయ్యే పదునాలుగు మనువులూ ఉంటారు. ప్రస్తుతం వైవస్వత మన్వంతరం నడుస్తున్నది. మన్వంతరము లన్నిటిలోను సృష్టి సంహార కార్యములు సమానంగానే ఉంటాయి.
గతించిన కల్పమందు ప్రళయం సంభవించగా భూమండలం యావత్తూ అనంతమైన జలరాశిలో మునిగి ఉంది. దానిమీద నారాయణుడు యోగనిద్రలో శయనించి ఉన్నాడు. నారాయణునకు శయనీయమైన స్థానం కనుక వాటికి నారములు అనిపేరు. నారాయణుని నుండి పుట్టినవి కనుక జలములకు నారములు అనిపేరు. అప్పుడు జనలోకంలో నివసించే నిత్యసిద్ధులు మరియు దేవతలు చేతులు జోడించి నారాయణుని ప్రార్థించగా శివయోగ స్వరూపుడైన ఆ దేవదేవుడు మేల్కొని "పూజ్యురాలైన నా భూదేవి యెక్కడ?" అని దిక్కులను పరికించగా ఆమెస్థితి కానరాలేదు. చింతాక్రాంతుడై తన తండ్రి ఐన శివుని స్మరించగా సవిలమగ్నయైన భూమి కానవచ్చింది. కర్తవ్యం కూడా స్ఫురించింది. వెంటనే నారాయణుడు దివ్యమైన వరాహ రూపాన్ని ధరించి పాతాళంలోనికి ప్రవేశించి తన పంటి కోరలతో ధరామండలాన్ని పైకెత్తి యథాస్థానంలో నిలిపాడు. ఇది వరాహకల్ప సృష్టి కథనం.

## బ్రహ్మసృష్టి కథనం
ఆ నారాయణుడైన విష్ణువే తన విరాట్ స్వరూపంనుండి బ్రహ్మను సృజించి సృష్టిని చెయ్యవలసిందని ఆజ్ఞాపించగా, పితామహుడు అందుకు ఉపక్రమించి ధ్యానమగ్నుడయ్యాడు. ఆ ధ్యానంలో ఆయనకు తమోమోహము (చీకటి), మహా మోహం, తామిస్రము (దట్టమైన చీకటి), అంధము (గ్రుడ్డితనం) మరియు అవిద్య (అజ్ఞానం) అను ఐదు స్థితులు కలిగాయి. "నేను కర్తను" అనే అభిమానంతో ధ్యానం చేస్తూన్న విధాతకు ఐదు విధాలైన సృష్టి గోచరించింది. ఆ సృష్టిని ఆయన అలాగే నెరవేర్చాడు. సృష్టికార్యం అంతా ఒకటే అయినా అవాంతర భేదంచే వాటిలో అయిదు భేదాలు కలిగాయి. ధ్యాన సమయంలో సర్వమైన సృష్టి బ్రహ్మగారి అతిశయాహంకారాలతో కూడిన బుద్ధియందు... కుండలో పెట్టిన విత్తనాలవలె చీకట్లో ఉన్నాయి. ఆయనకు లోపల బయట చీకట్లు వ్యాపించి, కదలిక మరియు జ్ఞానంలేని స్థితిలో ఆయన ఉండిపోయాడు. ఇట్టి తమోగుణ అవస్థలో బుద్ధి, ముఖములు మరియు ఇంద్రియములు కప్పివేయబడిన పర్వతములు, చెట్లు ఉద్భవించాయి.
ప్రథమ సృష్టి ఈ విధంగా ప్రయోజనకారి కాకపోయేసరికి విధాత వ్యాకులచిత్తుడై రెండవసారి ధ్యానం చేశాడు. ఆ సృష్టిలో పశుపక్ష్యాదులు ప్రకటమయ్యాయి. వాటిలో అంతర్గతంగా జ్ఞానం ఉన్నా బాహ్యమునందు కప్పివేయబడి సన్మార్గాచరణ సామర్థ్యం లేని కారణంగా ఆ సృష్టికూడా ప్రయోజనకారి కాలేదు. తిరిగి సృష్టిని గురించి ధ్యానించగా సత్త్వగుణ ప్రధానమైన దేవతా సృష్టి జరిగింది. దేవతల యందు సుఖము, ప్రీతి అధికం. వారికి అజ్ఞానావరణ లేదు. ప్రకాశ స్వరూపులు. ఈ దేవతా సృష్టికి ఊర్ధ్వస్రోతస్సు (ఊర్ధ్వదిశలో ప్రవాహం) అని పేరు. ఆ సృష్టికూడా వర్థ్యమైంది అని తలపోసి బ్రహ్మగారు ధ్యానం చేయగా
అర్వాక్ స్రోతస్సు (క్రిందికి ప్రవాహం) అనబడే ప్రయోజనకరమైన మనుష్యులు అనబడే ప్రాణుల సృష్టి పుట్టింది. ఈ సృష్టికే అనుగ్రహ సర్గము అనిపేరు. రజస్తమోగుణాధిక్యతగల ఈ మనుష్యులు బహిరంతః ప్రకాశ రూపులు. ఈ మనుష్య సృష్టి విపర్యయము (ఆహారం పైనుండి క్రిందకు ప్రవహించుట), శక్తి, తుష్టి, సిద్ధి అను నాలుగు రూపాలలో చక్కని వ్యవస్థను కలిగి ఉంది. ఈ మానవులందరు కర్మబద్ధులై ఉన్నకారణంగా... ఉదర పోషణార్థమై వివిధ వృత్తులను నెరవేరుస్తున్నా తద్వారా లోక కళ్యాణం కొరకే శ్రమిస్తున్నారు. అంతేకాదు తమ సంపదను నలుగురికి పంచుటయందు ఆసక్తి పరులు. అనగా సంవిభాగ రతులు. ఇందులో కొందరు శీలరహితులై కేవల తిండిపోతులై పశుప్రాయులై సంచరించినా... ప్రాణులలోకెల్ల మానవులు అగ్రేసరులు!
బ్రహ్మయొక్క సృష్టిలో మొదటిది మహత్తత్త్వం. దానినుండి సూక్ష్మ పంచభూతముల సృష్టి, ఇది రెండవది. దానికే భూతసర్గము అనిపేరు. మూడవది వైకారిక సృష్టి, అహంకారము యొక్క ఈ సృష్టికే ఐంద్రియక సర్గము అని పేరు. ఇంతవరకు జరిగిన సృష్టి బుద్ధితో సంపర్కం లేకుండా కేవలం ప్రకృతినుండి జరిగిన సృష్టి. నాల్గవది ముఖ్యసర్గం. ముఖ్యములనగా చెట్టుచేమలు. పశుపక్ష్యాదుల సృష్టి ఐదవది. ఆరవసృష్టి దేవతలు. ఏడవసృష్టి మనుష్యులు. ఎనిమిదవది అనుగ్రహ సర్గం. తొమ్మిదవది కౌమార సర్గం.
ప్రజాపతియగు బ్రహ్మ మొట్టమొదట తనతో సమానమైన మానసపుత్రులను సనకుడు, సనందుడు, సనాతనుడు, సనత్కుమారుడు, ఋభుడు అనువారిని సృజించగా వారు విరాగులై సృష్టియందు శ్రద్ధలేనివారై తపస్సులో మునిగి పోయారు. తన సృష్టి వ్యర్థమైపోయిందే అనే విచారంతో తపస్సుకు ఉపక్రమించిన బ్రహ్మగారికి ఎంతకాలం గడిచినా ప్రయోజనం కలుగలేదు. ఇలా చాలా కాలం గడవగా ఆయనకు దుఃఖం కలిగింది. దుఃఖం నుండి కోపం పుట్టింది. కోపావేశంలో బ్రహ్మగారి కన్నులనుండి అశ్రువులు జారి నేలపై పడగా వాటినుండి భూత, ప్రేతములు పుట్టాయి. వాటిని చూచి విధాత తనను తాను నిందించుకొన్నాడు. ఆయన తీవ్రమైన నిర్వేదాన్ని పొంది మూర్ఛాగతుడై ప్రాణాలను వదిలాడు. వెంటనే బ్రహ్మగారి ముఖం నుండి ప్రాణములకు ప్రభువైన రుద్రుడు ఆవిర్భవించి తనను తాను పదకొండు రూపాలుగా విభాగించుకొని వారితో ఇలా అన్నాడు. "ఓ కుమారులారా! లోకానుగ్రహం కారణంగా నేను మిమ్ములను సృష్టించాను. మీరు సోమరితనం లేనివారై లోకస్థితి, హితముల కొరకు కృషి చెయ్యండి." అంత వారు పరుగులు తీస్తూ ఏడ్చేరు. ఆ కారణంగా వారికి రుద్రులనే నామధేయం ఏర్పడింది. సకల ప్రాణులలోని ప్రాణులువారే!
బ్రహ్మముఖావిర్భూతుడైన రుద్రుడు దయాంతరంగుడై బ్రహ్మను పునరుజ్జీవింప చేసి, ప్రాణరూపులైన ఏకాదశ రుద్రుల సహకారంతో పునః సృష్టి కార్యాన్ని కొనసాగించవలసిందిగా అనుగ్రహించాడు. కలనుగన్న వానివలె లేచిన బ్రహ్మ ఆనందంతో పరమేశ్వరుని ఇలా ఎనిమిది నామాలతో స్తుతించాడు.
శ్లో॥
నమస్తే భగవన్ రుద్ర భాస్కరా మిత తేజసే | నమో భవాయ దేవాయ - రసాయాంబుమయాత్మనే ॥ 
శర్వాయ క్షితిరూపాయ - నందీ సురభియే నమః | ఈశాయ వసవే తుభ్యం నమస్స్పర్శమయాత్మనే ॥ 
పశూనాం పతయే చైవ - పావకాయాతి తేజసే ॥ భీమాయ వ్యోమ రూపాయ - శబ్దమాత్రాయ తే నమః ॥ 
ఉగ్రాయోగ్ర స్వరూపాయ - యజమానాత్మనే నమః । మహాదేవాయ సోమాయ - నమో స్త్వమృత మూర్తయే ॥
తా|| 
హే భగవన్! అమిత తేజస్కుడైన సూర్యుని రూపంలో ఉన్న నీకు నమస్కారం. సత్తా (ఉనికి) స్వరూపుడు, జల రూపంలో ఉన్న రసస్వరూపుడు అగు నీకు నమస్కారం. సంహార కాలంలో హింసకుడు, భూమి రూపంలో ఉన్నవాడు అగు రుద్రునకు, నందీశ్వరునకు, కామధేనువునకు నమస్కారం. వసు రూపంలో ఉన్నవాడవు. స్పర్శ రూపంలో ఉన్న వాడవు ఈశ్వరుడవు అగు నీకు నమస్కారం. జీవులకు ప్రభువు, అగ్ని స్వరూపుడు, భయంకరుడు, ఆకాశ రూపుడు, శబ్దతన్మాత్ర స్వరూపుడు అగు నీకు నమస్కారం. సంహార కాలంలో భయంకర రూపాన్ని ధరించే ఉగ్రుడు, సోమయాజి రూపంలో ఉన్నవాడు, శక్తితో కూడియున్నవాడు, అమృత స్వరూపుడు అగునీకు నమస్కారం.
మునులారా! 'నామాష్టకము' అని పిలువబడే ఈ ఈశ్వరస్తుతి బ్రహ్మచే కూర్పబడినది. మహామహిమోపేతమైనది. ఇది మృత్యుభయాన్ని పోగొడుతుంది. ఈ విధంగా స్తుతించి సృష్టికార్యంలో సహకరించమని ప్రార్థించగా “తథాస్తు” అని పలికి అంతర్హితుడయ్యాడు. పరమేశ్వరుడు. పిమ్మట పితామహుడు హృష్టుడై సృష్టి కార్యానికి సంకల్పించి ముందుగా మరీచి, భృగువు, అంగిరసుడు, పులస్త్యుడు, పులహుడు, క్రతువు, దక్షుడు, అత్రి, వసిష్ఠుడు,
ధర్ముడు, సంకల్పుడు అనువారిని సృజించాడు. ఈ విధంగా బ్రహ్మకు రుద్రునితో కలిపి సనాతనులు, గృహస్థులు అయిన పన్నెండు మంది పుత్రులు కలిగారు. వారు... దేవ గణములతో కూడినవి, సంతానము గలవి, వైదిక కర్మలు గలవి, మహర్షులచే అలంకృతమైనవి అగు పన్నెండు దివ్యవంశములకు మూలపురుషులయ్యారు. ఆ తరువాత రుద్ర సహాయంతో బ్రహ్మ తన మనస్సును ఏకాగ్రం చేసి తన దేహాన్ని వినియోగించి ముఖంనుండి దేవతలను, పార్శ్వములనుండి పితరులను, పొత్తికడుపు నుండి అసురులను, జననేంద్రియం నుండి మనుష్యులను సృష్టించాడు. విసర్జనేంద్రియం నుండి ఆకలితో అలమటించే రాక్షసులు జన్మించారు. రజస్తమో గుణములు ప్రధానంగాగల నాగులు, యక్షులు, భూతములు మరియు గంధర్వులు ఆయనకు పుత్రులై జన్మించారు.
మునులారా! స్వయంభువు అయిన పరమేష్ఠికి ప్రత్యేక అవయవములు అంటూ ఏమీ లేవు! ఆయన విశ్వరూపుడు. విరాట్టు! అయినా ఉపమా సాదృశ్యంగా సృష్టి క్రమాన్ని చెపుతున్నాను వినండి. ఆయన ప్రక్కల నుండి కాకులను, వక్షస్థలంనుండి పక్షులను, ముఖంనుండి మేకలను, పార్శ్వములనుండి పాములను సృష్టించాడు. పాదములనుండి గుర్రములను, ఏనుగులను, శరభ మృగములను, గవయ మృగములను, లేళ్ళను, ఒంటెలను, గాడిదలను, దుప్పులను ఇతర జాతులను సృష్టించాడు. పంట మొక్కలు, పళ్ళు, దుంపలు ఆయన రోమములనుండి పుట్టాయి. ఆయన తన తూర్పు ముఖంనుండి గాయత్రీ ఛందస్సును, ఋగ్వేదాన్ని, త్రివృత్ మరియు రథంతర సామలను, యజ్ఞములలో ప్రముఖమైన అగ్నిష్టోమమును నిర్మించాడు. దక్షిణ ముఖంనుండి యజుర్వేదాన్ని త్రిష్టుప్ ఛందస్సును, పంచదశస్తోమమును (స్తోత్రరూపమైన మంత్ర సముదాయం) బృహత్ సామను మరియు ఉక్ష్య అనే సోమ యజ్ఞాన్ని నిర్మించాడు. పశ్చిమముఖం నుండి వైరూప్యాది సామలను, జగతీ ఛందస్సును, సప్తదశ స్తోమాన్ని మరియు అతిరాత్రమనే సోమ యజ్ఞాన్ని నిర్మించాడు. ఉత్తర ముఖంనుండి ఏకవింశ స్తోమాన్ని, అథర్వవేదాన్ని, అనుష్టుప్ ఛందస్సును, వైరాజమనే సామను, మరియు ఆప్తోర్యామమనే సోమ యాగాన్ని సృష్టించాడు.
స్థావర జంగమాత్మకమైన జగత్తు మరియు సకల ప్రాణులు గత సృష్టిలో చేసిన కర్మలను అనుసరించి తిరిగి వాటికి అనురూపమైన జన్మలను పొందుతూ ఆ హిరణ్యగర్భుని నుండే ఉద్భవించాయి. పూర్వజన్మ సంస్కారములను అనుసరించియే జీవులకు ఆయా కర్మలయందు ఇచ్ఛ పుడుతూ ఉంటుంది. దేవతలు, ఋషులు మొదలుగా నామరూపాత్మకమైన ఈ సకల ప్రపంచాన్ని వేదం ఆధారంగానే విధాత సృష్టించాడు. ఈ యావత్తు సృష్టి ఒక మహా వృక్షం వంటిది. దానికి బుద్దియే స్కంధం (మాను) మరియు కొమ్మలు, ఇంద్రియములే తొర్రలు. మహా భూతములే ప్రమాణం (నిడివి). పరమాణవులే చిగుళ్ళు. ధర్మ- అధర్మములే పువ్వులు. సుఖ, దుఃఖములే దాని ఫలములు. ప్రవాహ రూపంలో నిత్యమైనది అగు బ్రహ్మ అనే వృక్షమును ఆశ్రయించియే ఈ జగత్తు నిలిచి ఉంది. ఆ హిరణ్యగర్భునకు స్వర్లోకమే శిరస్సు. ఆకాశం నాభి. సూర్యచంద్రులు నేత్రములు. దిక్కులు చెవులు. పాదములు భూమి. ఆయన ముఖం నుండి బ్రాహ్మణులు, వక్షఃస్థలంనుండి క్షత్రియులు, ఊరువుల నుండి వైశ్యులు, పాదములనుండి శూద్రులు... ఇలా అందరూ గుణ, కర్మలను అనుసరించి ఆ విరాట్పురుషుని దేహంనుండే ఉద్భవించారు.
మునులారా! మీకొక రహస్యమైన దానిని చెపుతున్నాను. వినండి. ఒకే పరమేశ్వర తత్త్వంనుండి ప్రకటమైన బ్రహ్మ-విష్ణు-రుద్రులు మువ్వురు. సర్వోత్కృష్టులై సృష్టి, స్థితి, లయములను నిర్వహిస్తూ ఉంటారు. కాని కల్ప భేదాన్ననుసరించి వారిమధ్య తండ్రి-కొడుకుల సంబంధాలు తారుమారవుతూ ఉంటాయి. ఒక కల్పంలో విష్ణువునుండి బ్రహ్మ, బ్రహ్మనుండి రుద్రుడు ప్రకటం కాగా మరొక కల్పంలో రుద్రుని నుండి బ్రహ్మ, విష్ణువులు, ఇంకొక కల్పంలో బ్రహ్మ నుండి రుద్ర విష్ణువులు ప్రకటమయ్యారు. రుద్రుని సహకారం లేనిదే ఈ సృష్టి కొనసాగదు.
ఒక కల్పంలో జరిగిన గాథను చెపుతున్నాను. బ్రహ్మ సృష్టిని చేయమని రుద్రుని ప్రార్థింపగా సంకల్ప మాత్రంచే ముమ్మూర్తుల తనను పోలియున్న అనేకమంది రుద్రులను మరణం లేని వారిని సృష్టించాడు... రుద్రుడు. జగత్తంతా వారిచే నిండిపోయింది. దానికి బ్రహ్మ విస్మితుడై అసంతృప్తిని చెంది ఇట్టి సృష్టి వద్దు. దీనికంటె భిన్నంగా మరణించే స్వభావం కలవారిని మనుష్యులను సృష్టించమని ప్రార్థించాడు. దానికి రుద్రుడిలా అన్నాడు. "నా వద్ద అట్టి సృష్టి లేదు. మరణించే సంతానాన్ని నీవే సృష్టించు. ఈ రుద్రులు నాతోనే ఉంటారు. వీరు యజ్ఞభాగార్హులు.” అని పలికి సమాధి గతుడయ్యాడు. నాటినుండి మరణం లేని ప్రజాసృష్టి ఆగిపోయింది.
వెంటనే బ్రహ్మ సృష్టి కార్యానికి ఉపక్రమించినా, ఆ సృష్టి వృద్ధి చెందని కారణంగా స్త్రీ-పురుష సంబంధమైన మైథున క్రియతో కూడిన సృష్టిని చేయ సంకల్పించాడు. కాని
అప్పటికి స్త్రీ అనేదే లేని హేతువుచే పరమేశ్వర సాహాయ్యాన్ని అపేక్షించి తపస్సును ప్రారంభించాడు. ఆయన తపస్సుకు సంతసించి పరమేశ్వరుడు స్వయంగా అర్ధనారీశ్వరుడై సాక్షాత్కరించాడు. ఎప్పుడూ చూడని, ఎన్నడూ ఎరుగని, ఊహకైనా అందని ఆ జగన్మోహన రూపాన్ని చూచి మోకాళ్ళపై వంగి చేతులు మొగిడ్చి ఇలా స్తుతించాడు బ్రహ్మ.
జయ దేవ మహాదేవ - జయేశ్వర మహేశ్వర |
జయ సర్వగుణశ్రేష్ఠ - జయ సర్వ సురాధిప |
జయ ప్రకృతి కల్యాణి - జయ ప్రకృతి నాయికే |
జయ ప్రకృతిదూరే త్వం జయ ప్రకృతి సుందరి |
జయా మోఘ మహామాయ జయామోఘ మనోరధ |
జయా మోఘ మహాలీల జయామోఘ మహాబల |
జయ విశ్వజగన్మాత - ర్ణయ విశ్వజగన్మయే ।
జయ విశ్వజగద్ధాత్రి - జయ విశ్వజగత్సఖి |
జయ శాశ్వతికైశ్వర్యే - జయ శాశ్వతికాలయ |
జయ శాశ్వతికాకార - జయ శాశ్వతికానుగ |
జయాత్మత్రయ నిర్మాత్రి - జయాత్మత్రయ పాలిని ॥
జయాత్మత్రయ సంహర్రి - జయాత్మత్రయ నాయికే |
జయావలోకనాయత్త - జగత్కారణ బృంహణ |
జయోపేక్షా కటాక్షోత్థ - హుతభుగ్భుక్త భౌతికః ।
జయ దేవాద్యవిజ్ఞేయే - స్వాత్మసూక్ష్మదృశోజ్జ్వలే ।
జయ స్థూలాత్మశక్త్యేశే - జయ వ్యాప్త చరాచరే |
జయ నానైక విన్యస్త - విశ్వతత్త్వ సముచ్చయ |
జయాసుర శిరోనిష్ఠ - శ్రేష్టానుగ కదంబక |
జయోపాశ్రిత సంరక్షా - సంవిధాన పటీయసి |
జయోన్మూలిత సంసార - విషవృక్షాంకురోడ్గమే ।
జయ ప్రాదేశికైశ్వర్య - వీర్యశౌర్య విజృంభణ |
జయ విశ్వబహిర్భూత - నిరస్త పరవైభవ |
జయ ప్రణీత పంచార్థ - ప్రయోగ పరమామృత ।
జయ పంచార్థ విజ్ఞాన - సుధాస్తోత్ర స్వరూపిణీ | 
జయాతి ఘోర సంసార- మహారోగ భిషగ్వర | 
జయానాదిమలాజ్ఞాన – తమః పటల చంద్రికే |
జయ త్రిపుర కాలాగ్నే - జయ త్రిపుర భైరవి |
జయ త్రిపుర నిర్ముక్తే - జయ త్రిగుణ మర్దిని |
జయ ప్రథమ సర్వజ్ఞ - జయ సర్వ ప్రబోధికే | 
జయ ప్రచుర దివ్యాంగ - జయ ప్రార్థిత దాయిని |
క్వ దేవ తే పరంధామ - క్వ చ తుచ్ఛం చ నో వచః |
తథాపి భగవన్ భక్త్యా - ప్రలపంతం క్షమస్వ మామ్ |
తా|| 
ఓ దేవా! మహాదేవా! నీకు జయమగు గాక! ఓ ఈశ్వరా! మహేశ్వరా! నీకు జయమగు గాక! సకల గుణాభిరామా! నీకు జయమగు గాక! సకల దేవతాధిరాజా! నీకు జయమగు గాక! స్వభావము చేతనే మంగళములను చేయు ఓ ప్రకృతి నాయికా నీకు జయమగు గాక! ప్రకృతికి అతీతమైన ఓ సహజ సౌందర్య నిధానమా! నీకు జయమగు గాక! అమోఘమైన మహామాయ గలవాడా! నీకు జయమగు గాక! అమోఘమైన మనోరథములు గలవాడా! నీకు జయమగు గాక! అమోఘమైన గొప్ప లీలలు గలవాడా! నీకు జయమగు గాక! అమోఘమైన గొప్ప బలము గలవాడా! నీకు జయమగు గాక! ఓ సకల జగన్మాతా! నీకు జయమగు గాక! సకల జగత్స్వరూపిణీ! నీకు జయమగు గాక! సకల జగత్తును పెంచి పోషించు తల్లీ! నీకు జయమగు గాక! సకల ప్రాణుల హితమును కోరు ఓ తల్లీ! నీకు జయమగు గాక! శాశ్వతైశ్వర్యముగల ఓ శివా! నీకు జయమగు గాక! ఓ మోక్ష నిధానమా! నీకు జయమగు గాక! ఓ శాశ్వతమైన రూపము గలవాడా! నీకు జయమగు గాక! శాశ్వతులైన అనుచరులు కల ఓ శివా! నీకు జయమగు గాక! మూడు ఆత్మలను నిర్మించు దానా! నీకు జయమగు గాక! మూడు ఆత్మలను (ఆత్మ, అంతరాత్మ, పరమాత్మ) పాలించుదానా! నీకు జయమగు గాక! మూడు ఆత్మలను సంహరించుదానా! నీకు జయమగు గాక! మూడు ఆత్మల నాయికీ! నీకు జయమగు గాక! ఓ శివా! జగత్కారణమగు ప్రకృతి జగద్రూపముగా ప్రకటమగుట నీకంటి చూపుపై ఆధారపడి ఉంది. నీకు జయమగు గాక! నీ నిరసనదృష్టి నుండి పుట్టిన అగ్ని జగత్తును భక్షిస్తుంది. నీకు జయమగు గాక!
దేవతలు మొదలగు వారిచే తెలియబడజాలని స్వరూపముగల ఓ తల్లీ! నీకు జయమగు గాక! సూక్ష్మదృష్టిచే దర్శించబడే ప్రత్యగాత్మయందు చైతన్యరూపంగా ప్రకాశించే ఓ తల్లీ! స్థూలరూపంగా ప్రకటమైన ఆత్మశక్తిని నియంత్రించుదానా! నీకు జయమగు గాక! చరాచర జగత్తును వ్యాపించియున్న ఓ తల్లీ! నీకు జయమగు గాక! ఓ శివా! జగత్తులోని తత్త్వములన్నీ కలిసి నీయందు విలీనమవుతూన్నవి. నీకు జయమగు గాక! ఓ తండ్రీ! సర్వశ్రేష్ఠమగు నీ అనుచర బృందం రాక్షసుల శిరస్సులపై తాండవం ఆడుతున్నారు. నీకు జయమగు గాక! ఆశ్రయించిన వారిని రక్షించే సంవిధానమందు సమర్థురాలైన ఓ తల్లీ! నీకు జయమగు గాక! సంసారమనే విషవృక్షాన్ని వ్రేళ్ళతో సహా పెకలించివేసే ఓ తల్లీ! నీకు జయమగు గాక! హృదయాకాశము అనే స్థానములో ఉపలభ్యమయ్యే ఓ శివా! నీవు ఐశ్వర్యంతో, శక్తితో మరియు పరాక్రమంతో అతిశయించి ప్రకాశిస్తున్నావు! నీకు జయమగు గాక! జగత్తుతో సంపర్కం లేని ఓ శివా! శత్రువులు వైభవాన్ని నాశనంచేసేవాడా! నీకు జయమగు గాక!
ఐదు విధాలైన మోక్షము అను పురుషార్థాన్ని అందజేసి పరమానంద రూపమైన అమృతత్త్వాన్ని అందజేయువాడా! నీకు జయమగు గాక! పంచార్థ విజ్ఞానము అనే అమృతం వంటి స్త్రోత్రము స్వరూపంగాగల ఓ తల్లీ! నీకు జయమగు గాక! మిక్కిలి భయంకరమైన సంసారమనే రోగాన్ని నయం చేసే శ్రేష్ఠవైద్యా! నీకు జయమగు గాక! అనాదిదోషమగు అజ్ఞానమనే చీకటి గుంపులను పారద్రోలే వెన్నెలవంటి ఓ తల్లీ! నీకు జయమగు గాక! త్రిపురములకు ప్రళయ కాలాగ్నివంటివాడా! నీకు జయమగు గాక! స్థూల, సూక్ష్మ, కారణ దేహములను మూడు విధాలైన బంధాలను నశింపజేయు ఓ తల్లీ! నీకు జయమగు గాక! ప్రథమజీవుడగు హిరణ్యగర్భుని రూపంలో ఉన్నవాడా! నీకు జయమగు గాక! సర్వులకు జ్ఞానమునిచ్చు ఓ తల్లీ! నీకు జయమగు గాక! కోరిన కోరికలను తీర్చే తల్లీ! నీకు జయమగు గాక! ఓ దేవా! నీ సర్వశ్రేష్ఠమైన ధామము ఎక్కడ? తుచ్ఛమైన మా వాక్కులు ఎక్కడ? ఓ భగవాన్! అయినప్పటికి భక్తి పారవశ్యంలో చేసిన నా ప్రలాపమును క్షమించి నన్ను మన్నించు!
మునులారా! బ్రహ్మ చేసిన ఈ స్తోత్రానికి 'అర్ధనారీశ్వర స్తోత్రము' అని పేరు. శివ-శక్తులను (అమ్మను - అయ్యను) కలిపి స్తుతించిన స్తోత్రరాజం... ఇది. దీనికిదే సాటి. దీనిని నిత్యము పఠించిన వారికి భుక్తి-ముక్తులు రెండూ లభిస్తాయి. 
బ్రహ్మగారి స్తోత్రానికి ప్రసన్నుడైన పరమేశ్వరుడు ఆయన ఆంతర్యాన్ని ఎరిగి తన శరీరాన్ని రెండుగా విభాగించి వామభాగంనుండి దేవిని సృజించాడు. ఆమె భవుని శరీరంనుండి ఆవిర్భవించిన కారణంగా 'భవాని' అయింది. మాతృరూపంలో సమస్తమైన విశ్వాన్ని కని, పెంచి, పోషించే ఆది పరాశక్తి ఆవిడయే! ఆ శక్తియే బ్రహ్మగారి ప్రార్థనను అంగీకరించి దక్ష ప్రజాపతికి సతీ నామధేయంతో పుత్రికయై ఈశ్వరునకు ఇల్లాలయింది.

## జగత్తు-అగ్నీషోమాత్మకం దాని వివరణ
సూతుడింత వరకు సుధామధురంగా చెప్పిన శివ గాథలను, తత్త్వాన్ని వినిన ఋషులు "సూతా! ఈ జగత్తంతా అగ్నీషోమాత్మకం అంటారు కదా! దాని తత్త్వాన్ని మాకు అర్థమయ్యే రీతిలో వివరించ వలసింది!" అని కోరగా సూత మహర్షి ఇలా చెప్పసాగేరు.
“మునులారా! ఒకప్పుడు పరమేశ్వరుడు పార్వతికి ఈ విషయాన్నే బోధించాడు. దానిని మీకు ఉపదేశిస్తున్నాను. ఈ తత్త్వాన్ని అర్థంచేసికొని ఆరాధించిన వాని హృదయంలో శివపార్వతులు కొలువై ఉంటారు. శివుని తేజోమయ రూపానికి అగ్ని అనిపేరు. శాంతిరూపిణి, అమృత స్వరూపిణి అయిన శక్తి యొక్క రస రూపానికి సోముడు అనిపేరు. ఈ కారణంగా శివ శక్తులనుండి ఉద్భవించిన జగత్తు అగ్నీషోమాత్మకం అయింది. విద్యాకళ స్వయంగా తేజస్సు. ప్రతిష్ఠాకళయే అమృతం. సర్వ భూతముల యందు తేజస్సు మరియు రసము (సోముడు) ఈ రెండూ ఉన్నాయి. తేజస్సు అనే విద్యాకళ సూర్యుడు మరియు అగ్ని ఈ రెండు రూపాలలోను ప్రకటమవుతూ ఉంది. సోమ సంబంధమైన ప్రతిష్టాకళ (రసము) చంద్రుడు మరియు నీరు ఈ రెండు రూపాలలోను ప్రకటమవుతూ ఉంది. తేజస్సు అనేది భూమిమీద అగ్ని రూపంలోను, ఆకాశంలో మెరుపు రూపంలోను ఉంటుంది. ఆకాశంలో సూర్య మరియు నక్షత్రాది గోళాలలో ప్రకటమయ్యే తేజస్సే భూమిమీద అగ్ని రూపంలో దృగ్గోచరమవుతున్నది. అదే శివ తేజస్సు. ఈ కారణంగానే వేదం ప్రప్రథమంగా “అగ్నిమీళే పురోహితం" అనే ప్రథమ మంత్రంతో శివుణ్ణి కీర్తించింది. ఇకపోతే రసము అనేది తీపి, పులుపు ఇత్యాది ఆస్వాద యోగ్యమైన రుచుల రూపంలో ఉంటుంది.
అగ్నినుండి అమృతము, అమృతంనుండి అగ్ని పుట్టి వర్ధిల్లుతాయి. అగ్ని సంపర్కంచే పచనం కాబడిన ఆహారం ఖాదన యోగ్యమై అమృత రూపాన్ని పొందుతూన్నది. పంటలు బాగా పండితే హవిస్సు (ఆహారం) పుష్కలంగా లభిస్తుంది. వర్షం (రసము) వలన పంటలు
బాగా పండుతాయి. అనగా వర్షం వల్లనే హవిస్సు (ఆహారం) పుట్టుతూన్నది. ఈ విధంగా జగత్తును అగ్ని మరియు సోముడు మాత్రమే ధరిస్తూ ఉన్నారని వేదం పదే పదే కీర్తించింది. అగ్నీ-షోమాత్మకమైన తేజస్సు మరియు రసములే లోకంలో భిన్న రూపాలలో గోచరిస్తున్నాయి.. సోముని యొక్క సర్వోత్కృష్టమైన అమృతస్థానం వరకు భూమిమీది అగ్ని ఊర్ద్వదిశగా ప్రజ్వరిల్లుతుంది. సోముని యొక్క అమృతం, అగ్నికి ఆధారమైన భూమి మీదికి క్రిందికి దిగుతుంది. అగ్నియొక్క గతి పైకి, జలం యొక్క గతి క్రిందికి ఉంటుంది. ఈ కారణంగానే కాలాగ్ని క్రింద ఉంటుంది. శక్తిపైన ఉంటుంది. ఈ మర్యాదను అనుసరించియే పురాణాలలో సూర్యునికి పైన చంద్రుడు (సోముడు) ఉన్నాడని చెప్పటం జరిగింది.
యోగంలో... ఊర్ధ్వగతిగల కాలాగ్నిని (కుండలిని) మూలాధారంలోగల శక్తి ధరించి ఉంది. అదే విధంగా శివశక్తి స్థానమైన సహస్రారం నుండి సోముని అమృత కిరణములు క్రిందకు ప్రవహిస్తాయి. ఇలా శివ-శక్తులు పరస్పరం క్రింద, పైన మరియు పైన క్రింద కూడ ఉంటున్నారు.
జగత్తులో అగ్నిచే అధికంగా దహింపబడిన వస్తువు భస్మమవుతుంది. అగ్నిదగ్ధంకాగా శేషమే భస్మ. భస్మ అగ్ని యొక్క శక్తి కనుక దానికి అగ్నివీర్యము అనిపేరు. అట్టి భస్మను; అమృతమయుడు, రసాధిపతి అయిన సోముని వెన్నెలచే తడుపబడిన దానిని 'అగ్నిరితి భస్మ' ఇత్యాది మంత్రములను పఠిస్తూ ఎవడైతే దేహమంతా ధరిస్తాడో వాడు తప్పక ప్రకృతి శక్తులమీద అధికారాన్ని పొందుతాడు. శివ-శక్తుల అమృతమయమైన స్పర్శను పొందిన వానికి మృత్యువు ఎక్కడుంది? మునులారా! ఈ విధంగా అగ్నీషోమాత్మకమైన జగత్తంతయు శివ శక్త్యాత్మకమే. ఈ తత్త్వాన్ని తెలుసుకొన్న పురుషుడు తప్పక శివ సాయుజ్యాన్ని పొందుతాడు. వానికి పునర్జన్మ లేదు.

## వాగర్థ స్వరూపమైన జగత్తు శివ-శక్తుల సమ్మేళనమే
మునులారా! శివ-శక్త్యాత్మకమైన ఈ జగత్తును అర్థమయ్యే రీతిలో వివరిస్తున్నాను. వినండి. లోకంలో పేరు (నామము లేక శబ్దము) లేని వస్తువుగాని, వస్తువులేని శబ్దంగాని లేవు. శబ్దం లేకుండ అర్థము, అర్థం లేకుండ శబ్దము ఉండవు. సందర్భాన్ని అనుసరించి శబ్దానికి అర్థబోధ ఉంటుంది. శబ్దార్థములు రెండున్ను ప్రకృతి పరిణామమే! పార్వతీ-పరమేశ్వర స్వరూపమే! శబ్దరూపంలో ఉన్న పరమేశ్వర విభూతి స్థూల, సూక్ష్మ మరియు పర అని మూడు విధాలుగా ఉంటుంది. చెవికి వినబడే శబ్దం స్థూలం. ఆలోచన (భావ) రూపంలో ఉన్న శబ్దం... సూక్ష్మం. భావాతీతమైనది పరాశబ్దం. శివతత్త్వాన్ని ఆశ్రయించి ఉన్న శక్తికే 'పరాశక్తి' అని పేరు. ఈ శక్తి జ్ఞానశక్తితో కూడి ఇచ్చకు బలాన్నిస్తుంది. ఇచ్ఛయే క్రియకు మూలం. శక్తులన్నిటి యొక్క సమాహార స్వరూపమే పరాశక్తి. ఇదే మూల ప్రకృతి. ఇదే 'కుండలిని' శక్తి. ఈ శక్తియే ఆరు విభాగములుగా విజృంభించి ఉంది. వాటిలో మూడు శబ్ద విభాగములు కాగా, మూడు అర్థ విభాగములు. మంత్రము, పదము, వర్ణము ఈ మూడున్ను శబ్ద విభాగములు. భువనము, తత్త్వము, కళ... ఈ మూడున్ను అర్థ విభాగములు. వీటన్నిటికి పరస్పర వ్యాప్యవ్యాపక భావం ఉంది. అక్షరములకే వర్ణములని పేరు. అట్టి వర్ణముల కూడికచే పదములు (శబ్దములు) ఏర్పడుతున్నాయి. మంత్రములన్నీ వాక్యరూపంలో కూర్చబడి పదములచే వ్యాప్తములై ఉన్నాయి. వర్ణములన్నీ భువనముల యందు వ్యాపించి ఉన్నాయి. భువనములన్ని తత్త్వములయందు ఉన్నాయి. ఆ తత్త్వములు కళలయందు ఉన్నాయి. ఈ విషయాలన్నీ శైవాగమాలలో విపులంగా చెప్పబడ్డాయి. కనుక సర్వము పరాశక్తియే. ఆ శక్తి శివతత్త్వంలో ఉనికి కలిగి ఉంది.
మునులారా! పరమ వ్యోమము అని చెప్పబడే పరమేశ్వర ధామను (స్థానమును) శోధించే ఉపాయాన్ని చెప్పుతున్నాను. వినండి. ముందుగా పంచ భూతముల తత్త్వమును శోధించి (అర్థం చేసుకొని) ఆపై దానికి కారణభూతమైన శక్తిని తెలుసుకొనాలి. శక్తినుండి రుద్రుని వరకుగల బ్రహ్మాండ స్థితిని నివృత్తి కళచే శోధించాలి. రుద్రుని నుండి అవ్యక్తం వరకు గల స్థితిని ప్రతిష్ఠా కళచే శోధించాలి. అవ్యక్తం నుండి విశ్వేశ్వరుని వరకుగల స్థితిని విద్యాకళచే శోధించాలి. ఆపైన శాంతికళ చేతను, ఆపైన పరమ వ్యోమము అనబడే స్థితిని శాంత్యతీత కళచేతను శోధించాలి. వేదం ఎట్టి శాంత్యతీత కళను లక్ష్యార్థంగా చేసికొని... పరమవ్యోమ శబ్దాన్ని ప్రయోగించిందో... ఆ శబ్దానికి తాత్పర్యం నేను చెప్పినదే! అట్టి పరమాత్మకు ప్రకృతి సంయోగంచే ఈ జగత్తు వ్యక్తమైంది. సాధకులు ఈ సృష్టి అంతయు పరమాత్మయందు అధిష్ఠితమై ఉన్నట్లుగా దర్శించాలి. దీనికి భిన్నంగా దర్శించిన వాడు శుద్దుడు (ముక్తుడు) కానేరడు.
మాయాశక్తి సంయోగంచే మాత్రమే శివ పరమాత్మ గృహస్థు అవుతున్నాడు. శివ సంయోగంచే మాత్రమే ఆమె గృహిణి అవుతున్నది. వారిద్దరి సంయోగంచే పరాప్రకృతినుండి వ్యక్తమైన ఈ కార్యజగత్తు అంతయు వారి సంతానమే అవుతున్నది. ఆయన కర్త. ఆమె
కారణం. ఇద్దరికీ అభేదం. కార్యమైన కుండకు కారణమైన మట్టికి భేదం లేదుగదా! నామ రూపాత్మకమైన ఈ జగత్తంతయు వాక్కు మరియు అర్థము స్వరూపంగాగల ఆ ఆరు మార్గముల వికారము మాత్రమే అని దర్శించండి. సర్వ శాస్త్రములు ఈ ఆరు మార్గముల విస్తారమును మాత్రమే బోధిస్తున్నాయి. ఇది నిశ్చయం. మునులారా! పరమ రహస్యము, అతి గుహ్యము అయిన దానిని మీకు ఉపదేశించాను. ఇదే ముక్తి మార్గం. ఇంతకు మించిన జ్ఞానం లేదు."

## శివతత్త్వోపదేశము
ఇంతవరకు భక్తి శ్రద్ధలతో ఆలకించిన మునులు జిజ్ఞాసతో సూతుణ్ణి ఇలా ప్రశ్నించారు. “సూత మహర్షీ! శివ గాథలు చాలా విచిత్రంగా ఉన్నాయి! అందులోను ఆయన గృహస్థ జీవన చరితలు మరీ చిత్రంగా ఉన్నాయి. పార్వతీ పరమేశ్వరుల తత్త్వానికి సంబంధించిన విషయంలో మాకు శంకలు లేవు. కాని వారి లీలలను అనుసరించి వారుకూడా సాధారణ జీవులేనా అను సందేహం కలుగుతూన్నది? పరమాత్మ యొక్క పరమార్థ స్వరూపం నిర్గుణమనుట నిశ్చయమే! అట్టిచో ఆయనే తిరిగి సగుణుడు ఎట్లైనాడు? స్వరూపం మార్పులకు లోను కాదుగదా? ఈశ్వర భావము స్వతంత్రము, స్వతస్సిద్ధము అయినట్లైతే ఆయనకు రూపం ఉండటం పొసగదు. రూపం కార్యమే కనుక కారణం ఉండితీరాలి. ఆయనే మూలకారణుడు కనుక ఆరూపం కారణం లేకుండగానే సిద్ధించాలి! ఆయన సర్వ స్వతంత్రుడు కనుక తన ఇచ్ఛచే తన స్వరూపంలో మార్పులను పొందగలడు అని చెప్పే పక్షంలో ఆయన లోకంలో నిత్యములను అనిత్యములుగను, అనిత్యములను నిత్యములుగను ఎందుకు మార్చటం లేదు? ఒకవేళ శివపార్వతులు సగుణ రూపులే ఐతే వారికి కూడ మానవుల వలెనే పరాధీనత తప్పదు! ఒకవేళ నిర్గుణాన్ని ఆశ్రయించియే సగుణం భాసిస్తున్నది అని చెప్పే పక్షంలో సగుణం యదార్థం కాకూడదు. మిథ్యకావాలి. మిథ్యారూపం వల్ల ప్రయోజనం లేదు. ఎండమావుల్లో తోచే జలభ్రాంతి దాహాన్ని తీర్చనేరదు కదా! సద్వస్తువును ఆశ్రయించుకొని దానిపై మిధ్యాపదార్థం భాసిస్తుంది. చీకటిలో త్రాడును చూచి పాము అని భ్రమించటమే రజ్జుసర్పభ్రాంతి. త్రాడు సత్ కాగా పాము అనే భ్రాంతి మిథ్య. మిథ్య వల్ల ఉపకార, అపకారములు రెండూ లేవు.
ఈశ్వరుడు తన ఇచ్ఛను అనుసరించే శరీరాన్ని పొందుతున్నాడు అని అంటే జీవులకు కర్మను అనుసరించి శరీరాలు పుడుతున్నాయి. అప్పుడు ఈశ్వరుడు కర్మబద్ధుడవుతున్నాడు. ఇది ఆయన స్వతంత్రత్వానికి భంగం! శివుడు కొందరిని రక్షించినట్లు మరికొందరిని శిక్షించినట్లు ఆయన గాథల ద్వారా అవగతమవుతూన్నది! అట్టిచో ఆయనకు పక్షపాత బుద్ధి, రాగద్వేషాదులు ఉన్నట్లే గదా? శివుడు అనుగ్రహ స్వరూపుడు అయినట్లైతే ఆయన అందరకు భోగ భాగ్యములను, మోక్షాన్ని ఎందుకు ఇవ్వటం లేదు? ఇలాంటి శంకలు మాకే కాదు లోకంలో ఇంకాకొంత మందికి ఉన్నాయి. వారందరు నాస్తికులు కారు. వారిలో ఆస్తికులు కూడా ఉన్నారు. కనుక అనుగ్రహించి సమాధానం చెప్ప వలసింది.”
జిజ్ఞాసువులైన మునుల ప్రశ్నలకు సంతసించి సూత మహర్షి తన మనసులో పార్వతీ-పరమేశ్వరులకు మ్రొక్కి, గురువైన వ్యాస భగవానునకు నమస్కరించి ఇలా సమాధానం చెప్పసాగేడు: “మునులారా పూర్వం వాయువు చెప్పిన దానిని చెపుతున్నాను. వినండి. సత్పురుషులను ఆశ్రయించి జిజ్ఞాసతో అడిగిన ప్రశ్నలు నాస్తికతకు నిదర్శనం కాజాలవు! బుద్ధిని అనుసరించి కర్మ, కర్మననుసరించి ఫల రూపమైన సుఖదుఃఖాలు కలుగుతున్నాయి. బుద్ధిని ప్రచోదనం చేసేవాడు ఈశ్వరుడే! ఆయన అనుగ్రహముంటే సజ్జనులకు సద్బుద్ధి, దుష్టులకు దుర్బుద్ధి పొటమరిస్తుంది. శివుడు జగత్తుపై చూపించే నిగ్రహానుగ్రహ కర్మయందు ఆయన మాయోపాధియే సమర్థమవుతూన్నది. మాయ ఆయన శక్తియే. అది అంతటా వ్యాపించి ఉంది. మాయా సంబంధం లేకుండ నిర్గుణ పరబ్రహ్మకు నిగ్రహానుగ్రహ రూపమైన సృష్టిపాలన కుదరదు. లోకంలో సార్వభౌముని శాసనం (ఆజ్ఞ) ఆయన రాజ్యమునందు అంతటా చెల్లుతుంది! ఆ ఆజ్ఞ దుష్టశిక్షణ శిష్ట రక్షణా రూపంలో ఉంటుంది. దుష్టశిక్షణ దండన రూపంలోను, శిష్ట రక్షణ కోశము (ధన భాండాగారం) రూపంలోను సార్వభౌముని అధీనంలో ఉంటాయి. కంటికి కనుపించని ఆయన ప్రభుశక్తి ఆయన రాజ్యమంతటా వ్యాపించి ఉంటుంది. ఇట్టి వ్యవస్థలో సార్వభౌమునికి ప్రత్యేకించి రాగద్వేషాదులు దానివల్ల సంక్రమించే పాపపుణ్యములు ఏముంటాయి? సృష్టి నియంత్రణలో శివుని స్థితి అట్టిదే!
లోకంలో అనుగ్రహించే వాని అపేక్ష లేకుండా అనుగ్రహం ఉండదు. సృష్టిలో సకల ప్రాణులకు పరమేశ్వరానుగ్రహం లేనిదే భుక్తిముక్తులు లభించవు. ఆకారణంగా జీవుడు పరతంత్రుడు. ఆజ్ఞలేదా అనుగ్రహం ఈశ్వరుని స్వభావం. కనుక ఆయన స్వతంత్రుడు. సర్వకారణకారణుడగు శివుడు నిర్గుణుడే అయినా... అనుభూతికి అందని వాడేమీ కాదు! పంచేంద్రియ పరిజ్ఞానమునకు అందడు అని మాత్రమే తాత్పర్యం. శివుని సగుణ రూపాన్ని తిరస్కరించటం తాత్పర్యం కాదు! ఆయన సగుణ రూపం నిర్గుణ పరబ్రహ్మకు ఉపలక్షకం (దగ్గరగా చూపించేది) మాత్రమే! అరణిని (కట్టెను) ఆశ్రయించకుండా మనకు అగ్ని
లభించదు. అలాగే సగుణోపాసన లేకుండ మనకు శివానుగ్రహం లభించదు. ఆ సగుణ రూపం మనకు ముక్తి పర్యంతము అనుగ్రహించగల సామర్థ్యం కలదియే!
కర్మఫలం పరిపక్వమైనప్పుడు ఫలరూపంలో జీవులు అనుభవించే సుఖదుఃఖాలకు భోగము అని పేరు. శివునకు కర్మలేదు కనుక భోగం లేదు. హరి, బ్రహ్మేంద్రాది దేవతల యందు దోషం ఉంది కనుక వారు శివుని ఆగ్రహానికి గురైనారు. దుష్టశిక్షణ వలన దోషి పాపముల నుండి విముక్తుడవుతున్నాడు. ప్రజలకు సుఖ, శాంతులు కలుగుతున్నాయి. సాధు సంరక్షణ కొరకు అసాధుత్వాన్ని నివారించాలి. అట్టి ప్రయత్నం సామ, దాన, భేదోపాయములచే సఫలం కాకపోతే దండన మాత్రమే సాధనం. రాజ దండనకు భయపడి మాత్రమే లోకం కట్టుబాటులో నడుస్తున్నది. శివుడు బ్రహ్మాది దేవతలను శిక్షించటంలో ఆయనకు ద్వేషం లేదు. తండ్రి కుమారుని మంచి భవిష్యత్తును కోరి శిక్షించుటయందు, వైద్యుడు రోగి ఆరోగ్యాన్ని కోరి శస్త్ర చికిత్స చేయుటయందు ద్వేషం లేదుకదా? కొందరికి నిర్దయగా తోచే వారి చర్యలయందు దయ నిబిడీకృతమై ఉన్నది. ఒకవేళ వారు భ్రాంతిలోపడి దయను చూపిన ఎడల అది నిర్ణయయే అవుతుంది. కనుక అన్ని పరిస్థితులలోను దయ అభిలషణీయం కాదు.
అపవిత్రులైన వారిపై అనుగ్రహాన్ని చూపి వారిని ఉద్దరించినట్లుగా కొన్ని శివగాథలున్నాయి. అంత మాత్రాన శివపరమాత్మకు రాగదోషం అంటదు. మలిన బంగారాన్ని అగ్నిలోవేసి కాల్చి శుద్ధి చేసినప్పుడు ఆ మాలిన్యం అగ్నికి అంటదు సరిగదా బంగారం శుద్ధి అవుతుంది. జీవులు ఎట్టి పాపకర్మలను చేసినా శివానుగ్రహంచే పరిశుద్ధులవుతారు. అనుగ్రహానికే ఉపకారము అనిపేరు. అది హితోక్తుల రూపంలో ఉంటుంది. శివానుగ్రహం సర్వులపైన సమానంగానే ప్రసరిస్తుంది. పెద్దల మాటలను పెడచెవిని పెట్టిన కొందరు మలిన మనస్కులు దానిని అందుకోలేరు. దానికి కారణం స్వభావం.
మునులారా! శివానుగ్రహమును పొందటానికి తగిన ఉపాయాన్ని చెపుతున్నాను వినండి. పరోక్షము మరియు అపరోక్షము అని జ్ఞానం రెండు విధాలుగా ఉంది. దృఢంగా స్థిరపడని జ్ఞానం పరోక్షం. స్థిరపడిన జ్ఞానం అపరోక్షం. అపరోక్ష జ్ఞానం లేనిదే మోక్షం లేదు. శైవాగమములు శ్రోతము మరియు అశ్రాతము అని రెండు విధాలుగా ఉన్నాయి. వేదముల సారంతో కూడినది శ్రాతం. స్వతంత్రము మరియు సంస్కారములతో కూడినది అశ్రోతం. స్వతంత్రమైన శైవధర్మాలు కామికాగమ, యోగజాగమ, చింత్యాగమ, కారణాగమ, అజితాగమ... ఇత్యాది ఇరువై ఎనిమిది దివ్యాగమాలలో చెప్పబడ్డాయి. వీటికి సిద్ధాంతము అని పేరు. వీటినుండి పుట్టిన తంత్రాంతరములు కోటానుకోట్లు ఉన్నాయి.
వేదముల సారంతో కూడిన శైవధర్మం వందకోట్ల శ్లోక సంఖ్యకలిగి విస్తారంగా ఉంది. దానిలో శ్రేష్ఠమైనది పాశుపత వ్రతం మరియు జ్ఞానం. దీనిని కాలచక్ర పరిభ్రమణంలో శివుడే స్వయంగా యోగాచార్య రూపంలో అవతరించి లోకులకు నేర్పుతున్నాడు. దీనిని సంక్షేపించి చెప్పిన ఋషులు (గురువులు) నలుగురు. రురువు, దధీచి, అగస్త్యుడు, ఉపమన్యుడు అనునని వారిపేర్లు. వీరిలో ఉపమన్యువునకు గొప్ప కీర్తి ఉంది. ఈ పాశుపత సంప్రదాయంలో గురువులు వేల సంఖ్యలో ఉన్నారు. సకల శైవాగమములయందు క్రియాపాద, చర్యాపాద, యోగపాద, జ్ఞానపాదములను నాల్గు పాదములుంటాయి. శ్రేష్ఠమైన పాశుపతవ్రత దీక్షా జ్ఞానాన్ని గీతాచార్యుడైన శ్రీకృష్ణుడు పండ్రెండు మాసములు ఉపమన్యుని సేవించి ఆయన ద్వారా పొందేడు. ఆపై తపస్సాచరించి శివానుగ్రహంతో జాంబవతియందు సాంబుడనే పుత్రరత్నాన్ని కన్నాడు. 

## గౌరీ శంకరుల విభూతియోగం
నిఖిలపురాణ వ్యాఖ్యాన వైఖరీసమేతుడైన సూతుడు తపోధనులైన మునులతో ఇలా అంటున్నాడు: “మునులారా! పురాణములలోనికెల్ల శ్రేష్ఠము, ఉత్తమము అయిన శివమహా పురాణంలోని ఏడవ సంహిత ఐన వాయవీయ సంహితోత్తర ఖండమును చెప్పుతున్నాను వినండి. ఈ ఉత్తర ఖండంలోని విషయాలన్నీ ఇంతకుముందు నడచిన ప్రసంగంలో గతార్థమైనాయి. నిజానికి శివతత్త్వం లక్ష సంవత్సరాలు చెప్పినా తరగనిది. అంత వేదరాశి ఆయన మహిమను గానం చెయ్యలేక అలసిపోతే అల్పుడనైన నేనా ప్రసంగించేది! ఐనాకొన్ని శ్రుతి సమ్మతమైన విషయాలను, పరమేశ్వర విభూతిని తదితరమైన వాటిని గూర్చి ప్రసంగిస్తాను.
ఈ సృష్టిలో పిపీలికాది బ్రహ్మ పర్యంతము జీవులందరు పశువులే! తదధిష్ఠానంగా ఉండి నడిపించే శివుడు పశుపతి అని పిలువబడుతున్నాడు. ఈ సృష్టి అంతా ఆయన యొక్క లీల. లీల అనగా ఆయననుండి ప్రవాహ రూపంగా వ్యక్తమైనది అని అర్థం. మన ఇచ్ఛాశక్తి మన శరీరావయవముల మీద ఎలా పనిచేస్తుందో పరమేశ్వరాధిపత్యం సృష్టి మీద అలాటి ఆధిపత్యాన్ని కలిగి ఉంటుంది. బ్రహ్మ, విష్ణువు, రుద్రుడు, మహేశానుడు, సదాశివుడు వీరైదుగురు ఆ శివుని మూర్తులే. ఈశాన, తత్పురుషాది పంచ బ్రహ్మలు ఆయన స్వరూపములే. ఇందులో శ్రేష్టమైన ఈశానమూర్తి ప్రకృతిభోక్త ఐన క్షేత్రజ్ఞుని అధిష్ఠించి ఉంటుంది. తత్పురుష మూర్తి త్రిగుణములను, అఘోరమూర్తి బుద్ధిని, వామదేవమూర్తి అహంకారమును, సద్యోజాత మూర్తి మనస్సును అధిష్ఠించి ఉంటారని శ్రుతి అంటున్నది. చెవి, ముక్కు, శబ్దము, ఆకాశము అను వాటికి ఈశానుడు అధిష్టానం. చర్మము, చేయి, స్పర్శ, వాయువు వీటికి తత్పురుషుడు అధిష్ఠానం. కన్ను, కాళ్ళు, రూపము, అగ్ని అనువాటికి అఘోరమూర్తి అధిష్ఠానం. నాలుక, విసర్జనేంద్రియము, రసము, నీరు అను వాటికి వామదేవమూర్తి అధిష్ఠానం. ముక్కు, జననేంద్రియము, గంధము, భూమి అను వాటికి సద్యోజాత మూర్తి అధిష్ఠానం.
ఇంతేకాకుండ శర్వుడు, భవుడు, రుద్రుడు, ఉగ్రుడు, భీముడు, పశుపతి, ఈశానుడు, మహాదేవుడు అను ఎనిమిది మూర్తులు ప్రసిద్ధంగా ఉన్నాయి. ఈ మూర్తులు అధిష్ఠానంగా క్రమంగా భూమి, నీరు, అగ్ని, వాయువు, ఆకాశము, క్షేత్రజ్ఞుడు, సూర్యుడు, చంద్రుడు పూజనీయులగుచున్నారు. శర్వుడు అధిష్ఠానం కనుక భూమికి 'శార్వి' అని, భవుడు అధిష్ఠానం కనుక జలమునకు 'భావీ' అని, రుద్రుడు అధిష్ఠానంగాగల అగ్నికి 'రౌద్రి' అని, ఉగ్రుడు అధిష్ఠానంగాగల వాయువుకు 'ఔగ్రి' అని, భీముడు అధిష్ఠానంగాగల ఆకాశానికి 'భీమ' అని సార్థక నామధేయా లేర్పడ్డాయి. ఈ విధంగా సృష్టి అంతా శివాత్మకమే కనుక దేనిని నిరసించినా, నిందించినా అది శివనిందయే అవుతుంది.
జడచేతనాత్మకమైన ఈ జగత్తంతా పార్వతీ పరమేశ్వరుల విభూతియే! విభూతి శబ్దానికి ఐశ్వర్యమని అర్థం. ఆయన నుండి వ్యక్తమైన ఈ సృష్టి ఆయన మహదైశ్వర్యంలో అణవుకూడా కాదు! వ్యక్తమైన దానికే నామరూపాదులుంటాయి కాని అవ్యక్తానికి నామరూపాదులుండవుగదా! అవ్యక్తానికి... అవ్యక్తమనే పేరు. సృష్టికారణమైన మూలప్రకృతి, మాయ, త్రిగుణ అను మూడు పేర్లతో పిలువబడే శక్తి ఏదిగలదో... ఆశక్తి పరమేశ్వరియే! పరమేశ్వరిని ధరించినవాడు పరమేశ్వరుడు. సూర్యునికి సూర్యతేజస్సుకు ఏ విధంగా భేదం లేదో ఆ విధంగానే పరమేశ్వరీ పరమేశ్వరులకు భేదం లేదు. బ్రహ్మయొక్క భార్య (శక్తి) బ్రాహ్మి అని పిలువబడే సరస్వతి. విష్ణువు యొక్క భార్య (శక్తి) వైష్ణవి అని పిలువబడే లక్ష్మి.. రుద్రుని భార్య (శక్తి) రౌద్రి అని పిలువబడే పార్వతి. ఇంద్రుని భార్య (శక్తి) ఐంద్రి. అలాగే అగ్ని-స్వాహాదేవి, మనువు-శతరూప, దక్షుడు-ప్రసూతి, భృగుడు-ఖ్యాతి, మరీచి సంభూతి,
అంగిరసుడు-స్మృతి, పులస్యుడు-ప్రీతి, కశ్యపుడు అదితి, వసిష్ఠుడు-అరుంధతి, అత్రి-అనసూయ... ఇలా లోకంలోని పురుషులందరు పరమేశ్వర స్వరూపములే! స్త్రీలందరు పరమేశ్వరీ స్వరూపములే.
సత్-అసత్, చేతనము-జడము, అక్షరము-క్షరము ఇలా పరస్పర విరుద్ధంగా కనిపించేదంతా ఆయనే! కారణము-కార్యము, బీజము-వృక్షము, జాతి-వ్యక్తి... అన్నీ శివుడే! ప్రధానము, విరాట్, హిరణ్యగర్భుడు, ప్రాజ్ఞుడు, తైజసుడు, విశ్వుడు, తురీయుడు... అన్నీ ఆయనే! ప్రమాత, ప్రమాణము, ప్రమేయము, ప్రమ (జ్ఞానం) అన్నీ ఆయనే! కర్త, క్రియ, కార్యము, కారణము, సాధనము కూడా ఆయనే! అంతర్ముఖుడైన జ్ఞానికి సృష్టి అంతా అర్ధనారీశ్వర విలాసమే! శివుడు ఆయన స్థానం నుండి చ్యుతుడుకాడు. అందుకే ఆయనకు 'స్థాణుడు' అని పేరు. శివ-శక్తులకు ఎన్నడూ వియోగం ఉండదు. వారి తాదాత్మ్యము (సంయోగం) వలన ఆనందం కలుగుతుంది. వారు జగదానంద కారకులు!
మోక్షకారకమైన శైవ ధర్మాన్ని అందులోను శ్రేష్ఠమైన పాశుపత వ్రతదీక్షను లోకంలో వ్యాపింప చేసిన వారు ఇరవై ఎనిమిదిమంది యోగాచార్యులు. వారెవరనగా 1) శ్వేతుడు, 2) సుతారుడు, 3) మదనుడు, 4) సుహోత్రుడు, 5) కంకుడు, 6) లౌగాక్షి, 7) జైగీషవ్యుడు, 8) దధివాహుడు, 9) ఋషభుడు, 10) ఉగ్రముని, 11) అత్రి, 12) సుపాలకుడు, 13) గౌతముడు, 14) వేదశిరముని, 15) గోకర్ణుడు, 16) గుహావాసి, 17) శిఖండి, 18) జటామాలి, 19) అట్టహాసుడు, 20) దారుకుడు, 21) లాంగులి, 22) మహాకాలుడు, 23) శూలి, 24) దండి, 25) ముండీశుడు, 26) సహిష్ణుడు, 27) సోమశర్మ, 28) లకురీశ్వరుడు. వీరంతా వరాహ కల్పంలోని ఏడవ మన్వంతరంలోని వారు. వీరికి ఒక్కొక్కరికి నలుగురు చొప్పున నూటపన్నెండుమంది యోగాచార్యులు శిష్యులు పాశపత శైవాన్ని లోకంలో ప్రచారం చేశారు. వీరంతా సాక్షాత్తు పరమ శివులే!
ఈ పాశుపత దీక్షలో జ్ఞానము, క్రియ, చర్య, యోగము అని నాలుగు పాదములున్నాయి. జీవుడు, బంధము, ఈశ్వరుడు అనువాటి పరస్పర సంబంధాన్ని తెలుసుకొనటానికే జ్ఞానమని పేరు. గురువుకు వశుడై ఆచరించే శుద్ధికి-క్రియ అని పేరు. పూజాదికములకు చర్య అని పేరు. శివునియందే స్థిరమైన చిత్తమును కలిగియుండి ఇతర మనోవృత్తులను నిరోధించుటయే యోగం. సర్వసిద్ధులను ఇచ్చేది 'ఓం నమశ్శివాయ' మంత్రం ఒక్కటే. సప్తకోటి మహామంత్రాలలో ఇది శ్రేష్ఠమైనది. ఈ మంత్రోపదేశమునకు అందరూ అర్హులే! 

## శ్రీ శివమహాపురాణ ఫలశ్రుతి
మునులారా! అతి శ్రేష్ఠమైన ఈ శివమహాపురాణం సమాప్తం కాబోతున్నది. పానీయాలలోకెల్ల శ్రేష్ఠమైనది గోక్షీరం. క్షీరసారమే వెన్న. వెన్నయొక్క సారం ఘృతం. ఘృతం యొక్క సారం తేజస్సు. తేజస్సు యొక్క సారం ఆయువు. అట్టి ఆయువు యొక్క పరమలక్ష్యం శివజ్ఞానం. శివజ్ఞానం యొక్క సారం మోక్ష ప్రాప్తి. మోక్షం యొక్క స్థితి ఆత్యంతిక దుఃఖనివృత్తి రూపము, పునరావృత్తి రహితము అయిన అఖండ అద్వైతానంద శివైక్యమే! ఇట్టి మహోన్నత స్థితికి ఉపాయాన్ని చెపుతున్నాను వినండి! ఇది చతుర్వేద సారం! అష్టాదశ పురాణేతిహాస మహావాక్య తాత్పర్య నిర్ణయం.
పార్వతీ పరమేశ్వరులు చిదానంద స్వరూపులు. ఆనందఘనులు. అమృత మూర్తులు. వారి సంకల్పం నుండి ఈ సృష్టి వ్యక్తమైంది. ఈ జగత్తంతా వారి క్రీడామందిరం. ఆనందహేల! మధురమైన ఖండశర్కరతో చేయబడిన భక్ష్యం మధురంగా ఉండక మరెలా ఉంటుంది? అందుకనే ఈ విశ్వమంతా వారి లాస్య- తాండవ రూపమైన ఆనంద హేల! ఇక్కడ ఈ భూమిమీద దుఃఖానికి తావులేదు! ఎందుకుండాలి? ఏది అలభ్యమో చెప్పండి? వజ్ర, వైడూర్య, మరకత, మాణిక్యాది నవరత్నాలు, రజత, కాంచనాది లోహాలు, దుకూలాది వస్త్రాలు, సుగంధ బంధురమైన పుష్పాలు, మధు నారికేళ, గోక్షీరాది పానీయాలు, పనసామ్ర జంబూఫలేత్యాది మధుర ఫలాలు, వ్రీహీ, యవ ఇత్యాది హవిస్సులు, మధుర జలపూర్ణమైన గంగా, గోదావరీ, కావేరీ, నర్మద... ఇత్యాది నదులు, సకలోషధీ సమన్విత నవరత్న నిలయములైన వింధ్య, గంధమాదన, హిమాలయేత్యాది పవిత్ర గిరులు... ఇలా ఒకటేమిటి ఇవన్నీ పరమేశ్వర విభూతులే కావా? ఆయనను కోరటానికి ఇంకేమి మిగిలి ఉన్నాయి? ఒక్క కైవల్యం మినహా! ఈ సృష్టి అంతా ఆనందంనుండే పుట్టింది! ఆనందంలోనే లీనమవుతుంది! ఇది ఉపనిషత్సారం.
ఒకవేళ దుఃఖం ఉంది అని కొందరనుకొంటే: అది 'నేను' అనే అహంకారంనుండి 'నాది' అనే మమకారం నుండి మాత్రమే పుడుతూన్నది. అఖండ చైతన్యం నుండి తనను తాను భిన్నంగా భావించుకొంటూ ఉన్నందువల్ల మనిషిలో భయం ఉత్పన్నమవుతూన్నది. భయమే దుఃఖానికి కారణం. ఈ అహంకారం ఎలా నిర్మూలనమవుతుంది అనే శంక రాగా చెపుతున్నాను వినండి: మానవుడు తన దేహంతో తాదాత్మ్యాన్ని చెందినందువల్ల 'నేను' అనే పరిచ్ఛిన్నభావం పుడుతూన్నది. 'అహం' అనేది చిత్తవృత్తి విశేషం! వృత్తి అనగా
తదాకారకారితం. మనం ఒక వస్తువును వెలుగులో చూచినప్పుడు ఆత్మాధిష్ఠానమైన అణురూపమైన మనశ్శక్తి ఆ వస్తువుపై ప్రసరించి దాని రూపాన్నే పొంది తిరిగి ఆ రూపం మన అంతఃకరణంలో ప్రతిఫలించి బుద్ధి సహాయంతో మనకు ఆ వస్తుజ్ఞానం కలుగుతూన్నది. వృత్తి అంటే... ఇదే! ఈ ప్రక్రియలోనే శరీరమే 'నేను' అనే మిథ్యాజ్ఞానం కలుగుతూన్నది. ఈ మిథ్యాజ్ఞానం ఎలా నశిస్తుందనగా: 'నేను' అనే స్ఫురణ మనలోపల ఎక్కడనుండి పుట్టుతూన్నది అని మనస్సుచే అన్వేషించగా (అహం స్ఫురణ) అది ఎక్కడనుండి పుట్టుతూన్నదో మనస్సు అక్కడనే లయమవుతుంది. వెంటనే 'అహం' అనే పరిచ్ఛిన్నభావం నశించి అఖండాద్వైతానుభవం సిద్ధిస్తుంది. ఈ జ్ఞానం శివుని నుండి కుమార స్వామికి లభ్యమైంది. ఆయన నుండి లోకానికి వెల్లడైంది. అందువల్లనే కుమారస్వామి సుబ్రహ్మణ్యుడైనాడు. సుబ్రహ్మణ్యుడనగా బ్రహ్మవేత్త. మునులారా! ఇంతకు మించిన జ్ఞానం లేదు.
ఇక 'నాది' అనే మమకారం... ఇదెప్పటికీ చావదు! వస్తు సంచయనం (ప్రోగుచేసికొనుట) చేసి దాచి పెట్టుకొనుటే మమకారం! ఈ సంపాదన అనేది ఎప్పటికీ తీరని దాహం. ఆరని అగ్ని. సముద్రం కంటె ఆశపెద్దది. అట్టి ఆశ ఉన్నవానికి సృష్టిలోని సంపదనంతటిని వానికిచ్చినా వాని ఆశ చావదు. అట్టివాడు అంతం లేని ఆశ చేతనే మరణిస్తున్నాడు. నాది అనే మమకారం త్యాగం చేతనే నిర్మూలింపబడుతుంది. మానవుడు త్యాగం చేతనే అమృతుడగుచున్నాడని ఉపనిషత్తులు ఘోషిస్తున్నాయి. దేనిని త్యాగం చేయాలి అనే శంక రాగా ధనేషణ, దారేషణ, పుత్రేషణ అనే ఈషణ త్రయాన్ని, ఆపై లోపలి 'అహం'కారాన్ని త్యాగం చేయాలి. ఈ అహంకారాన్ని త్యాగం చేయటమే నిజమైన యజ్ఞం! నిజమైన పూర్ణాహుతి.
శ్లో॥
ఏతచ్ఛివ పురాణం హి సమాప్తం హితమాదరాత్ | పఠితవ్యం ప్రయత్నేన శ్రోతవ్యం చ తథైవ హి ॥ 
నాస్తికాయ న వక్తవ్యమశ్రద్ధాయ శరాయ చ | అభక్తాయ మహేశస్య తథా ధర్మధ్వజాయ చ ॥ 
ఏతచ్ఛుత్వా హ్యేకవారం భవత్పాపం హి భస్మసాత్ । అభక్తో భక్తిమాప్నోతి భక్తా భక్తి సమృద్ధిభాక్ ॥ 
పునః శ్రుతే చ సద్భక్తిర్ముక్తిస్స్యాచ్చ శ్రుతే పునః | తస్మాత్పునః పునశ్చైవ శ్రోతవ్యం హి ముముక్షుభిః ॥
పంచావృత్తిః ప్రకర్తవ్యా పురాణస్యాస్య సద్ధియా । పరం ఫలం సముద్దిశ్య తత్రాప్నోతి న సంశయః ॥
పురాతనాశ్చ రాజానో విప్రా వైశ్యాశ్చ సత్తమాః । సప్తకృత్వస్తదా వృత్త్యాలభంత శివ దర్శనమ్ ॥ 
శ్రోప్యత్యథాపి యశ్చేదం మానవో భక్తి తత్పరః | ఇహ భుక్త్వాభిలాన్ భోగానంతే ముక్తిం లభేచ్చ సః ||
ఏతచ్ఛివ పురాణం హి శివస్యాతిప్రియం పరమ్ | భుక్తిముక్తిప్రదం బ్రహ్మసంమితం భక్తివర్ధనమ్ ॥
ఏతచ్ఛివ పురాణస్య వక్తుః శ్రోతుశ్చ సర్వదా | సగణస్ససుతస్సాంబ శ్శంకరోతు స శంకరః ॥
తా|| 
హితకరమైన ఈ శివపురాణం సమాప్తమైనది. దీనిని ఆదరంతో ప్రయత్న పూర్వకంగా పఠించాలి అలాగే వినాలి. నాస్తికునకు, శ్రద్ధాహీనునకు, మోసగానికి, శివభక్తుడు కానివానికి, డంబంగల ధార్మికునకు దీనిని చెప్పరాదు. దీనిని ఒక్కసారి విన్నచో పాపం నశిస్తుంది. భక్తిలేని వానికి శివభక్తి కలుగుతుంది. భక్తునకు భక్తి సమృద్ధమవుతుంది. మరల విన్నచో సద్భక్తి, ఇంకొకసారి విన్నచో ముక్తి కలుగుతుంది. కావున మోక్షార్డి ఐన వాడు దీనిని పలుమార్లు పఠించాలి. వినాలి. మోక్షార్థి ఐన సాధకుడు ఈ పురాణాన్ని ఐదుసార్లు ఆవృత్తి చేయాలి. అట్టి వానికి మోక్షం సిద్ధం. పూర్వ కాలంలో చాతర్వర్ణముల వారు దీనిని ఏడుసార్లు ఆవృత్తి చేసి శివ దర్శనాన్ని పొందేరు. అంతేగాక దీనిని భక్తితో వినిన మానవుడు ఇహంలో సకల భోగభాగ్యాలను అనుభవించి అంతంలో ముక్తిని పొందుతాడు. భుక్తిని, ముక్తిని ఇచ్చేది, భక్తిని వర్ధిల్ల చేయునది, వేదంతో సమానమైనది ఐన ఈ శివపురాణం గౌరీ శంకరులకు ప్రియమైనది. పఠనానికి, శ్రవణానికి కూడా సామర్థ్యం లేని అశక్తుడు మనసులో ఒక శుభాన్ని సంకల్పించుకొని కొన్ని గ్రంథప్రతులను మ్రొక్కుగా పంచినా అట్టి భక్తునకు తప్పక శివానుగ్రహంచే అతని సంకల్పం నెరవేరుతుంది.
ఈ శివపురాణం చెప్పిన వానికి, విన్నవానికి, గ్రంథప్రతులను అర్హులైన శివభక్తులకు పంచిన వానికి గణములతో పుత్రులతో మరియు పార్వతితో కూడియుండే శివపరమాత్మ సర్వకాలములలో మంగళములను కలిగించునుగాక!

శ్లో॥
కించాన్యత్ సస్యపూర్ణా భవతు వసుమతీ నష్టదుర్భిక్షరోగా । 
శాంతిర్గోబ్రాహ్మణానాం భవతు నరపతిః పాతు పృథ్వీం సమగ్రామ్ ॥
తా|| 
ఇక చెప్పవలసినదేమి కలదు? వసుమతి సస్యపూర్ణ యగునుగాక! దుర్భిక్షములు, రోగములు నశించును గాక! గో, బ్రాహ్మణులకు శాంతి కలుగును గాక! ఈ సమగ్రమైన అవనినెల్ల నరపతి రక్షించునుగాక!

శ్లో॥ 
స్వస్తి ప్రజాభ్యః పరిపాలయంతాం న్యాయేన మార్గేణ మహీం మహీశాః । 
గోబ్రాహ్మణేభ్య శ్శుభమస్తు నిత్యం లోకాస్సమస్తా స్సుఖినో భవంతు ॥

శ్లో॥ 
కాలే వర్షతు పర్జన్యః - పృథివీ సస్యశాలినీ దేశోయం క్షోభరహితో - బ్రాహ్మణాస్సన్తు నిర్భయాః ॥

ఇతి శమ్.
శ్రీ శివమహా పురాణం సర్వము సంపూర్ణము. శ్రీ సాంబసదాశివార్పణమస్తు.